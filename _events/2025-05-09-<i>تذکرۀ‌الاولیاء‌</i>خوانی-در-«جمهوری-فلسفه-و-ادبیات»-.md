---
title: یادنامۀ قدیسان
slug: '<i>تذکرۀ‌الاولیاء‌</i>خوانی در «جمهوری فلسفه و ادبیات» '
format:
  - online
  - inperson
start: 2025-05-21T20:30:00.000Z
sessions: 3
published: true
---

### شرح درس:

*تذکرةالاولیاء* را یکی از زیباترین و شیواترین و شیرین‌ترین نمونه‌های نثر فارسی دانسته‌اند؛ یگانه تجربۀ قطعی عطار در نثرنویسی و شاید آخرین اثر او. این کتاب دانش‌نامۀ عرفان ایرانی تا میانه‌های قرن ششم است، با نثری پاکیزه در نهایتِ شاعرانگی. شرح زندگانی قدیسان و عرفا و اهل تصوف است در گستره‌ای عرفانی که گاه زاهدانه و متعصبانه است، گاه عاشقانه و سکرآور، و گاه به کفر پهلو می‌زند.

بی‌آن‌که کرامات صوفیان را باور کنیم، بی‌قضاوتی درباب کردار و گفتارشان به‌سراغ این متن خواهیم رفت. چرا باید *تذکرةالاولیاء* خواند؟ به‌خاطر زبان فارسی، فصاحت، و استواری آن؛ به‌خاطر جادوی شاعرانگی جمله؛ به‌خاطر عرفان‌شناخت و رابطه‌اش با انسان و جهان و خدا. به‌اعتباری *تذکرةالاولیاء* مشتمل است بر ۹۸۸ حکایت کوتاه که هرکدام از این حکایات به یکی داستان کوتاه ماننده است. چرا باید *تذکرةالاولیاء* خواند؟ به‌خاطر این‌که حکایت آدمی است.

<br><br>

### برنامۀ درس:

**جلسۀ اول:**

* عطار کیست و *تذکرةالاولیاء* چیست؟
* دیباچه‌نویسی در ادبیات کهن فارسی
* جمع‌خوانی و شرح دیباچۀ *تذکرةالاولیاء* و ذکر اویس قرنی

**جلسۀ دوم:**

* نثر و زبان عطار: بررسی ویژگی‌های زبانی عطار
* مبانی عرفان ایرانی ــ اسلامی (بخش اول)
* جمع‌خوانی و شرح «ذکر حسن بصری» و «ذکر مالک دینار»

**جلسۀ سوم:**

* زنان در *تذکرةالاولیاء*
* موسیقی در *تذکرةالاولیاء*
* جمع‌خوانی و شرح «ذکر رابعه»

**جلسۀ چهارم:**

* *تذکرةالاولیاء* به‌مثابۀ متن سورئالیستی
* بحث درباب کرامات
* مبانی عرفان ایرانی-اسلامی (بخش دوم)
* جمع‌خوانی و شرح گزیدۀ اذکار با تمرکز بر «ذکر منصور حلاج»

<br><br>

### معرفی مدرس:

**سیاوش طالبیان** مدرس، نویسنده، و منتقد ادبی است. مقالات او بیش‌تر دربارۀ ادبیات کهن به‌ویژه عطار، خیام، و بیهقی در سمینارها و مجلات مختلف منتشر شده است. او که دانش‌آموختۀ تئاتر از دانشکدۀ هنر و معماری است از سال 1380 به تدریس ادبیات کهن و داستان‌نویسی مشغول است. از فعالیت‌های دیگر او می‌توان به داوری جایزه‌های ادبی و نمایش‌نامه‌نویسی و فیلم‌نامه‌نویسی اشاره کرد.
