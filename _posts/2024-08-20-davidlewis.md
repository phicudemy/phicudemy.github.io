---
title: دیوید کِی. لوئیس (۲۰۰۱-۱۹۴۱)
slug: davidlewis
people: _people/jomhouri.md
date: 2024-08-19T20:30:00.000Z
published: true
categories: _categories/philosophy.md
contents: _contents/notes.md
---



دیوید لوئیس، فیلسوفِ آمریکایی مدرکِ دکتری خود را در سال ۱۹۶۷ از دانشگاهِ هاروارد و تحتِ نظر ویلارد کواین گرفته است. او از سال ۱۹۶۶ تا ۱۹۷۰ استادِ دانشگاه کالیفرنیا، لس‌آنجلس (UCLA) و از سالِ ۱۹۷۰ تا زمانِ مرگِ نابهنگام‌اش در سال ۲۰۰۱ استادِ دانشگاه پرینستون بود. آثار او در بسیاری از حوزه‌های فلسفی آثار مهم، کلاسیک، و اثرگذاری بوده است. در ادامه شرحی کوتاه از مهم‌ترین آثار او در برخی از این حوزه‌ها ارائه  و فهرستی کوتاه از آثار مهم او در آن حوزه‌ها معرفی می‌شود. 
<br> <br>
**۱- فلسفه‌ی ذهن**

در فسلفه‌ی ذهن لوئیس از دیدگاهی کارکردگرایانه و مادی‌انگارانه دفاع می‌کند. دیدگاه او کارکردگرایانه است به این معنا که قائل است که حالاتِ ذهنی بر اساسِ نقش‌های علی معمول‌شان تعریف می‌شود و مادی‌انگارانه است به این معنا که معتقد است آن چه در واقع این نقش‌های علی را ایفا می‌کند حالاتی فیزیکی است.
<br> <br> 
کارکردگرایی لوئیس در فلسفه‌ی ذهن نمونه‌ای از رویکردِ عام‌ترِ لوئیس است به تعریفِ مفاهیمِ نظریه‌ای. از نظرِ او چنین مفاهیمی همگی به‌صورتِ کارکردی و با کاربستِ جملاتِ رمزی بر نظریه‌ای که آن مفاهیم در آن معرفی شده‌اند تعریف می‌شوند. از نظر او، در موردِ حالاتِ ذهنی، این نظریه همان دیدگاهِ عرفی یا روان‌شناسی عامیانه است که در زبانِ روزمره به کار می‌رود. 

برخی از مهم‌ترین آثار لوئیس در فلسفه‌ی ذهن از این قرار اند:
<ul dir="ltr">
<li> An Argument for the Identity Theory (1966) </li>
<li> Psychophysical and Theoretical Identifications (1972) </li>
<li> Mad Pain and Martian Pain (1980) </li>
<li> Desire as Belief (1988) </li>
</ul>
<br> <br>

**۲- فلسفه‌ی زبان و زبان‌شناسی**
  
یکی از مهم‌ترین مساهمت‌های لوئیس در فلسفه‌ی زبان نظریه‌ی قرارداد او است. این نظریه ریشه در نظریه‌ی باز‌ی‌های فون نیومان و مورگنستین دارد. از نظرِ لوئیس، قراردادها راه‌حل‌هایی دلبخواهی برای مسائلِ هماهنگی در یک گروه‌ اند که به این دلیل تداوم می‌یابند که منافعی مشترک را در گروه تأمین می‌کنند. از نظر لوئیس این باید بخشی از معرفتی مشترک در میانِ اعضای گروه باشد که افراد ترجیح می‌دهند از آن قرارداد پیروی کنند، مشروط بر این که دیگران هم پیروی کنند. 

در معناشناسی، لوئیس از دیدگاهی صوری دفاع می‌کند که معنای عبارات ساده را معادل با توابعی می‌داند از نمایه‌ها به مصادیق. این نمایه‌ها شاملِ عناصری از سیاق کاربرد یک عبارت و جهان‌های ممکن اند. معنای عباراتِ مرکب را ترکیبِ معنای عباراتِ ساده‌تر تعیین می‌کند. مطابقِ این دیدگاه مصداقِ جمله‌های خبری ارزش صدق آنها است. جمله‌ای تحلیلی است که ارزشِ آن در هر نمایه‌ای صدق باشد. 

برخی از مهم‌ترین آثار لوئیس در فلسفه‌ی زبان و زبان‌شناسی از این قرار اند:

<ul dir="ltr">
<li> <i>Convention</i> (1969) </li>
<li> General Semantics (1970)</li>  
<li> Languages and Language (1975)</li>
<li> Scorekeeping in a Language Game (1979)</li>
</ul>
<br><\br>
**۳- متافیزیک و منطق وجهی**

لوئیس مهم‌ترین مدافعِ واقع‌گرایی وجهی است. مطابقِ نظرِ لوئیس جهان‌های ممکنِ دیگر، و اشیاء موجود در آنها، درست مثل جهان ما هویاتی واقعی و انضمامی اند. این جهان‌ها از لحاظِ علّی از هم‌دیگر کاملاً مجزا اند. بر این اساس، او معناشناسی‌ای برای منطقِ وجهی ارائه‌ می‌کند که مطابقِ آن هر شیء حداکثر در یک جهان ممکن وجود دارد و لذا صحبت از این‌همانی اشیاء در جهان‌های ممکن مختلف بی‌معنا است. 

از نظرِ لوئیس، ویژگی‌ها عبارت اند از مجموعه‌ی همه‌ی اشیائی که آن ویژگی‌ها را در جهان‌های ممکنِ مختلف دارند. گزاره‌ها نیز مجموعه‌ی جها‌ن‌های ممکنی اند که آن گزاره در آن صادق است. 

برخی از مهم‌ترین آثار لوئیس در متافیزیک و منطق وجهی از این قرار اند:

<ul dir="ltr">
<li> Counterpart Theory and Quantified Modal Logic (1968)</li> 
<li> <i>On the Plurality of Worlds</i> (1986)</li>
</ul>
<br> <br>

**۴- فلسفه‌ی منطق و فلسفه‌ی علم**

لوئیس معناشناسی‌ای صوری ارائه می‌دهد برای احکامِ شرطی خلافِ واقع. مطابقِ معناشناسی لوئیس، یک حکم شرطی خلافِ واقع صادق است اگر تالی آن در همه‌ی جهان‌های ممکنی که مقدم‌اش در آن‌ها صادق است و تا جایی که صدقِ مقدم اجازه می‌دهد به جهانِ بالفعل شبیه است، صادق باشد. بر این اساس لوئیس تحلیلی از علّیت ارائه می‌دهد که بر اساس آن *c* علتِ *e* است، اگر این شرطی خلافِ واقع صادق باشد: اگر *c‌* رخ نداده بود، *e* رخ نمی‌داد. 

لوئیس همچنین استدلالی ارائه می‌دهد که نشان می‌دهد احتمال‌های شرطی را نمی‌توان بر اساسِ احتمالاتِ هیچ نوع شرطی‌ای توضیح داد. 

برخی از مهم‌ترین آثار لوئیس در فلسفه‌ی منطق و فلسفه‌ی علم از این قرار اند:

- _Counterfactuals_ (1973) 
- Causation (1973) 
- Probabilities of  Conditionals and Conditional Probabilities (1976)
