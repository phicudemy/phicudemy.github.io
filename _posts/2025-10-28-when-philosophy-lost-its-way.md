---
title: وقتی فلسفه راه خود را گم کرد
slug: when-philosophy-lost-its-way
people:
  - path: _people/robertfrodeman.md
  - path: _people/adambriggle.md
translator:
  - path: _people/jomhouri.md
date: 2025-10-27T20:30:00.000Z
published: true
categories:
  - path: _categories/culture.md
  - path: _categories/philosophy.md
contents:
  - path: _contents/article.md
tags:
  - path: _tags/analyticphilosophy.md
  - path: _tags/philosophers.md
---





**توضیح:** آنچه در ادامه خواهید خواند ترجمه‌ای است از یادداشتی با عنوانِ [When Philosophy Lost Its Way](https://archive.nytimes.com/opinionator.blogs.nytimes.com/2016/01/11/when-philosophy-lost-its-way/?mcubz=1) که در ژانویهٔ ۲۰۱۶ در *نیویورک تایمز* منتشر شده است. نویسندگان این یادداشت، رابرت فرودمن و آدام بریگل، در دپارتمان فلسفه و دین و دانشگاه شمال تگزاس تدریس می‌کنند. آن‌ها نویسندگان مشترک کتاب «سقراط: نهادهای فلسفۀ قرن بیست‌ویکم» هستند. 

***

<center>
<img 
       src="https://assets.tina.io/b6b0cb5c-4b1b-43f4-9bea-8d6867c09320/magazine/Caspar_David_Friedrich_-_Wanderer_above_the_Sea_of_Fog.jpeg" 
       alt=" "
       style="width: 75%; height:75%;" />
</center>
<br><br>

ما همه بارها این سخن را شنیده‌ایم که فلسفه رشته‌ای است منزوی؛ رشته‌ای نشسته در «برج عاج» که عملاً از تمامی تلاش‌های دیگر برای پیشرفت معرفت (از ریاضیات و علوم طبیعی گرفته تا دغدغه‌های عینی زندگی روزمره) جدا مانده است. برای این جدایی دلایل بسیاری برمی‌شمارند. رابرت فرودمن و آدام بریگل، در جستاری پرخواننده با عنوان «[وقتی فلسفه راهش را گم کرد](/magazine/when-philosophy-lost-its-way/)»، ادعا می‌کنند که جدایی فلسفه از حیات فکری بشر از آن‌جا آغاز شد که در اواخر قرن نوزدهم در دانشگاه‌ها نهادینه شد و از مطالعۀ انسان و طبیعت، که اکنون در قلمرو علوم اجتماعی و طبیعی است، فاصله گرفت.

این نهادینه‌شدن، به‏ادعای نویسندگان، فلسفه را از هدف راستینش (یعنی فراهم‌آوردن دانشی
برای زیستی فضیلت‌مندانه و پربار) بازداشت. من اما نظر دیگری دارم: فلسفه نه از علوم
اجتماعی، طبیعی، و ریاضی جدا افتاده است، و نه از مطالعۀ خیر و عدالت و فضیلت (که این‌ها
هرگز هدف اصلی آن نبوده است) غافل شده است.

نویسندگان ادعا می‌کنند که فلسفه با ساختن قلمروی پالایش‌شده، که تنها دردسترس متخصصانِ
دارای صلاحیت است، ارتباط خود را با سایر رشته‌ها قطع کرد. درست است که بین سال‌های
۱۹۳۰ تا ۱۹۵۰ برخی فیلسوفان، به‌ویژه تجربه‌گرایان منطقی، از موضوعی خاص برای فلسفه سخن می‌گفتند،
اما ازآن‌جاکه آن موضوعْ تحلیل منطقی برای وحدت‌بخشی به همۀ علوم بود، میان‌رشته‌ای‏بودن
در کانون توجهشان قرار داشت.

در
پی‌ این دوره (در بریتانیا) دو دهه فیلسوفانی برجسته فلسفه را با تحلیل زبانیِ غیرصوری
یکی می‌دانستند. خوش‌بختانه، این نگرش مضیّق مانع مساهمت فیلسوفان در علم زبان و مطالعۀ
حقوق نشد. هیچ‌یک از این دو جنبشْ معرّفِ فلسفۀ دوران خود نبودند و هیچ‌یک از آن‌ها
منبعث از قرارگرفتنِ فلسفه در دانشگاه‌ها نبودند.

این
تصور که فلسفه از دیگر رشته‌ها جدا بوده و است بخش بزرگی از تاریخ آن را نادیده می‌گیرد.
از ۱۸۷۹ تا ۱۹۳۶ فیلسوف ـ ریاضی‌دانانی چون گوتلوب فرگه، برتراند راسل، کورت گودل، آلونزو چرچ، و
آلن تورینگ منطق نمادین را پدید آوردند، در پایه‌ریزی بنیادِ نظریۀ مجموعه‌‌ای
برای ریاضیات مشارکت داشتند، و نظریۀ صوری محاسبات را، که آغازگر عصر دیجیتال بود،
طرح کردند.

در حوزۀ زبان‌شناسی نیز، از حدود ۱۹۴۵ تا ۱۹۷۵، فیلسوفانی چون رودلف کارنپ، سول کریپکی، ریچارد مونتگیو، و دیوید کاپلان ایده‌هایی
دربارۀ نسبت میان منطق و معنای زبانی مطرح کردند که چهارچوبی برای مطالعۀ معنا در همۀ
زبان‌های انسانی فراهم ساخت. دیگرانی چون پل گرایس و جی. ال. آستین نشان دادند که چگونه
معنای زبانی با اطلاعات مربوط به سیاق ترکیب می‌شود تا محتوای ارتباطی را غنی سازد
و چگونه برخی عملکردهای زبانی می‌توانند واقعیت‌های اجتماعی را دگرگون سازند.
امروز تلقی فلسفی جدیدی از نسبت میان معنا و شناخت֯
بُعدی دیگر به زبان‌شناسی افزوده است.

نظریۀ تصمیم (علم هنجارهای عقلانی حاکم بر عمل، باور، و تصمیم‌گیری در شرایط عدم قطعیت) را
فیلسوفانی چون فرانک رمزی، رودلف کارنپ، و ریچارد جفری در قرن بیستم بنیان نهادند.
این نظریه، با بیان این‏که عقلانیت با عطف‏نظر به شواهد، اولویت‌ها، و قدرت باورهای
ما چه اقتضائاتی دارد، در علوم سیاسی و اقتصاد نقشی بنیادی ایفا می‌کند. امروزه هیچ
شاخه‌ای از فلسفه در جذب نخبگان جوان به‏اندازۀ این حوزه موفق نیست.

فلسفه هم‏چنین به روان‏شناسی در مسیر طولانی خود برای فاصله‏گرفتن از رفتارگرایی تنگ‌نظرانه
و فرویدگرایی گمانه‌زنانه کمک کرد. دیدگاه کارکردگرایانۀ اواسطِ قرن بیستم، که
هیلاری پاتنم پیش‏گام آن بود، در این مسیر تعیین‌کننده بود. مطابقِ این دیدگاه،
درد، لذّت، و باور نه صرفاً گرایش‌های رفتاری‌اند و نه حالت‌های عصبیِ صرف، بلکه
عللی درونی‏اند در تعامل با یک‏دیگر که پذیرای تحقق‌های فیزیکی بسیار متفاوتی
هستند و به‏روش‌هایی معین درخدمت اهداف افراد قرار می‌گیرند. این نگرش امروز در
روان‌شناسی شناختی و علوم اعصاب جا گرفته است.

فلسفه در فیزیک قرن بیستم نیز اثرگذار بود و بر اندیشۀ فیزیک‌دانان بزرگی هم‌چون آینشتاین،
بور، و هایزنبرگ تأثیر گذاشت. فیلسوفانی چون موریس شلیک و هانس رایشنباخ نیز با
جذب فیزیک نوین در نظام‌های فلسفی خود نشان دادند که این علاقه دوسویه است. امروز
فیلسوفانی مانند دیوید آلبرت، هانس هالورسن، لورا روچه، هیلاری گریوز، و دیوید
والاس مفاهیم فیزیک کوانتومی را برای غیرفیزک‌دانان شرح می‌دهند و درعین‏حال مسائل
را چنان مفهوم‌پردازی می‌کنند که برای فیزیک‌دانان نیز سودمند است. فلسفۀ زیست‌شناسی
مسیری مشابه را می‌پیماید. فلسفۀ علم امروز از فلسفۀ طبیعیِ ارسطو دشوارفهم‌تر است،
چراکه پیکرۀ بزرگ‌تر و از نظر فنّی پیچیده‌تری از دانش‌ را نظام‌مند می‌سازد.

تعامل فلسفه با ریاضیات، زبان‌شناسی، اقتصاد، علوم سیاسی، روان‌شناسی، و فیزیک به تخصص
نیاز دارد. این تخصص نه عامل انزوا، بلکه شرط امکان ارتباط و همکاری میان رشته‌هاست.
همواره چنین بوده است. اُکام، دکارت، لایب‏نیتس، و کانت از علوم و ریاضیات زمان
خود کاملاً آگاه بودند. لاک و هیوم نه با حسادت و احساس حقارت (که فرودمن و بریگل
به‏اشتباه به فیلسوفانی نسبت می‌دهند که به علم قرن بیستم واکنش نشان می‌دادند)،
بلکه با تمایل به کاربرد درس‌های نیوتن در فلسفه‌های طبیعی ذهن خود واکنش نشان
دادند؛ فلسفه‌ای که همان روان‌شناسیِ درحال تولد بود.

پیشرفت علمیْ فلسفه را از موضوع علمی‌ سابقش محروم نکرده است تا آن را ناچار سازد تنها بر
اخلاق تمرکز کند. درواقع فلسفه وقتی شکوفا می‌شود که دانسته‌ها آن‌قدر هستند که
پیشرفت تصورپذیر باشد، اما هنوز به‏سبب ابهام روش‌شناختی این امر محقق نمی‌شود.
فلسفه با طرح پرسش‌های بدیع، پیش‏نهاد پاسخ‌های ممکن، و ساختن ابزارهای مفهومی
تازه به شکستن این بن‌بست‌ها کمک می‌کند. گاه در هنگام زایش علوم چنین می‌کند (چنان‌که
در فیزیک قرن هفدهم و زیست‌شناسی قرن نوزدهم) و گاه در دوران بلوغشان. هرچه علم پیش
می‌رود، کار فلسفه بیش‏تر می‌شود، نه کم‏تر.

دانش ما از جهان و خودمان مانند موجی در اطراف سنگریزه‏ای که در استخر افتاده است گسترش
می‏یابد: هرچه از مرکز دورتر شویم، مساحت دایرۀ گسترش‌یابنده (یعنی حوزۀ معرفت قطعی
ما) افزایش می‌یابد، اما محیط آن، که مرز میان دانش و نادانی است، نیز گسترده‌تر می‌شود.
در این مرز است که یقین به گمان بدل می‌شود و سردرگمی روش‌شناختی بازمی‌گردد. فلسفه
در این مرز مشغول گشت‌زنی است؛ می‌کوشد دریابد چگونه بدان‌جا رسیده‌ایم و گام بعدی‌مان
را مفهوم‌سازی کند. کار آن را پایانی نیست.

درست است که پیشرفت در اخلاق و فلسفۀ سیاسی و جست‌وجوی معنای زندگی به‌اندازۀ دیگر حوزه‌ها
چشم‏گیر نبوده است، اما اینک شتاب گرفته است. پس از فرسایش ایمان به نظریه‌های
اخلاقی در آغاز قرن بیستم و درخواست برای برچیدن آن‌ها در میانۀ قرن، جان رالز و رابرت
نوزیک در دهۀ ۱۹۷۰ فلسفۀ عدالت را احیا کردند. نظریه‌های جامع اخلاقی، ازجمله نظریه‌های توماس اسکنلن
و استیون داروال، نیز دوباره ظهور کرده‌اند. حتی بحث‌هایی دربارۀ مرگ و معنای زندگی
با رهبری توماس نیگل، ساموئل شفلر، شلی کیگن، و سوزان وُلف رونقی تازه یافته‌اند. همان‌گونه‏که
همکارم جیک راس یادآور می‌شود، پیشرفت‌هایی که از ۱۹۷۰ تا کنون در فهم مفاهیمی چون خیر، عدالت،
و شکوفایی انسانی حاصل شده با دستاوردهای فیلسوفان از زمان ارسطو تا ۱۹۷۰ قابل‏قیاس
است.

معرفتِ لازم برای تداوم رسالت فلسفه، ازجمله پیوند حیاتی آن با دیگر رشته‌ها، بسی وسیع‌تر
از آن است که در ذهن یک نفر بگنجد. علی‌رغمِ این پندار رایج که رسالتِ فلسفه تنها
در عرصۀ عمومی محقق می‌شود، فی‌الواقع فیلسوفان در دانشگاه‌ها بهترین عملکرد را
دارند؛ جایی که می‌توانند دانش کسب کنند و آن را با همکارانشان در دیگر رشته‌ها به
اشتراک بگذارند. هم‏چنین برای فلسفه حیاتی است که دانشجویان را (چه آنان که در این
رشته تحصیل می‌کنند و چه آنان که نمی‌کنند) درگیر و علاقه‌مند سازد. هرچند فلسفه هیچ‌گاه
مخاطب عام نداشته است، اما هم‏چنان به‏طرز شگفت‌آوری برای دانشجوی عادی قابل‏دسترس
است؛ برخلاف علوم طبیعی، در چند درس کارشناسی می‌توان به مرزهای آن رسید.  

۱۵۰ سال گذشته، نه سال‌های «ناکامی‌های دیرپای»، بلکه بهترین سال‌های فلسفه بوده‌اند. 

تاریخ
فلسفۀ غرب را به انحاء مختلفی می‌شود طرح کرد. می‌شود
آن را براساس دوره‌ها (باستان، قرون وسطی، و مدرن) بازگو کرد. می‌شود آن را به سنت‌های
رقیب (تجربه‌گرایی درمقابل عقل‌گرایی، تحلیلی درمقابل قاره‌ای) تقسیم کرد، یا به
حوزه‌های اصلی مختلف (متافیزیک، معرفت‌شناسی، اخلاق). هم‌چنین قطعاً می‌توان آن را
از منظری انتقادی، ناظر بر محرومیت جنسیتی یا نژادی، نیز بررسی کرد، به‌مثابۀ رشته‌ای
که تقریباً کاملاً برای مردان سفیدپوست اروپایی و به‌دست آن‌ها شکل گرفته است.

بااین‌حال،
باوجود غنا و تنوع این روایت‌ها، همۀ آن‌ها بزنگاهی خطیر را نادیده می‌گیرند: استقرارِ
فلسفه در دل یک نهاد مدرن (دانشگاه تحقیقاتی) در اواخر قرن نوزدهم. این نهادینه
شدن فلسفه آن را به رشته‌ای تبدیل کرد که تنها در محیطی دانشگاهی می‌توانست به‌طور
جدی دنبال شود. این واقعیت مبیّنِ یکی از ناکامی‌های دیرپای فلسفۀ معاصر است.

این
نکتۀ ساده را در نظر بگیرید: پیش از مهاجرت به دانشگاه، فلسفه هرگز موطنی اصلی نداشت؛
فیلسوفان را می‌شد هرکجا یافت، به‌عنوان دیپلمات درحال گذراندن زندگی با حقوق
بازنشستگی، درحال تراشیدن عدسی، و هم‌چنین درون دانشگاه؛ اما پس از آن، انتظار می‌رفت
که فیلسوفان، اگر متفکرانی «جدی» هستند، در دانشگاهی تحقیقاتی مستقر باشند. برخلاف
منویاتِ سقراط، فیلسوفان به متخصصانی بدل شدند هم‌چون متخصصان سایر رشته‌ها. این
تبدیل حتی آن‎جا که آن‌ها به دانشجویان خود فضائل حکمت سقراطی
را می‌آموختند نیز رخ داد؛ فضائلی که دست می‌گذارند بر نقش فیلسوف به‌عنوان
غیرمتخصص، پرسش‌گر، و خرمگس.

بنابراین،
فلسفه، همان‌طورکه متفکر فرانسوی برونو لاتور می‌گوید، «پالایش» شد؛ در فرایند
مدرنیزاسیون از جامعه جدا شد. این پالایش واکنشی بود به حداقل دو رویداد: رویداد
نخست توسعۀ علوم طبیعی به‌عنوان یک حوزۀ مطالعاتی کاملاً متمایز از فلسفه درحدود
سال ۱۸۷۰ و ظهور علوم اجتماعی در دهۀ پس از آن بود. پیش
از آن، دانشمندان با طیب خاطر خود را «فیلسوفان طبیعی» می‌دانستند، فیلسوفانی که
طبیعت را مطالعه می‌کردند؛ و اسلافِ دانشمندان علوم اجتماعی خود را «فیلسوفان
اخلاق» می‌پنداشتند. رویداد
دوم استقرار فلسفه به‎عنوان رشته‌ای دیگر در کنار این علوم
در دانشگاه تحقیقاتی مدرن بود. نتیجه این شد که فلسفه، که قبلاً ملکۀ رشته‌ها بود،
آواره شد، چراکه علوم طبیعی و اجتماعی جهان را بین خود تقسیم کردند.

این
بدان معنا نیست که فلسفه قبل از قرن نوزدهم حاکم بلامنازع بوده است. نقش فلسفه در
طول قرن‌ها و در کشورهای مختلف تغییر کرده است. اما فلسفه، به‌معنای دغدغه‌ای درمورد
این‌که ما که هستیم و چگونه باید زندگی کنیم، از زمان مدارس کلیسایی قرن یازدهم
هستۀ اصلی دانشگاه را تشکیل داده بود. پیش از توسعۀ فرهنگ تحقیقات علمی، درگیری‌های
بین فلسفه، پزشکی، الهیات، و حقوق بیش‌تر نبردهایی درون‌گروهی بود تا درگیری‌هایی
میان شکاف‌های فرهنگی گسترده. درواقع، اعتقاد عمومی بر این بود که این حوزه‌های
قدیمی‌تر در یک وحدت بزرگ معرفت به هم می‌پیوندند، وحدتی معطوف به هدف زندگی خوب؛
اما این وحدت در آغاز قرن بیستم زیر فشار تخصص‌گرایی فزاینده از هم پاشید.

بدین‌
ترتیب، فیلسوفان اوایل قرن بیستم با بحرانِ وجودی تازه‌ای روبه‌رو شدند:
باتوجه‎به این‌که علوم طبیعی و اجتماعی سراسر
قلمرو نظری و نهادی را در تصرف خود گرفته بودند، چه نقشی برای فلسفه باقی می‌ماند؟
چندین احتمال وجود داشت: فیلسوفان می‌توانستند نقش‌های زیر را ایفا کنند: ۱. ترکیب‌کنندگان تولید دانش دانشگاهی؛ ۲. فرمالیست‌هایی
که بنیانِ منطقی پژوهش در سراسر دانشگاه را ارائه می‌کردند؛ ۳. مترجمانی که
بینش‌های دانشگاه را به جهان ارائه می‌دادند؛ ۴. متخصصانِ یک رشتۀ
دانشگاهی درگیرِ مسائلِ خاصِ فلسفی در حوزه‌هایی چون اخلاق، معرفت‌شناسی،
زیباشناسی، و جز آن؛ یا ۵. ترکیبی از برخی یا همۀ این موارد.

شاید
برای همۀ این نقش‌ها جایی وجود داشت، اما در چهارچوب واقعیت‌های نهادی، درعمل هیچ انتخاب
واقعی‌ای در کار نبود. فیلسوفان ناگزیر بودند ساختار دانشگاه پژوهشیِ مدرن را
بپذیرند؛ ساختاری متشکل از رشته‌های گوناگونی که هریک با دیگری مرزبندی شده‌اند.
تنها از این راه می‌شد بقای رشته‌ای تازه‌مرزبندی‌شده و پالایش‌شده را تضمین کرد.
لازم بود فیلسوفان «واقعی» یا «جدی» شناسایی شوند، آموزش ببینند، و تأیید صلاحیت
شوند. بدین‌سان، فلسفۀ دانشگاهی به معیار حاکم بدل شد برای آن‌چه باید «فلسفۀ درست
و اصیل» شمرده شود.

این
همان فرایند «پالایشی»‌‌ای بود که مفهومی از فلسفه را پدید آورد که بیش‌ترِ ما
امروز می‌شناسیم. درنتیجه، و تا اندازه‌ای که به‌ندرت بدان اذعان می‌شود، الزام
نهادیِ دانشگاه است که دستور کارِ نظری را هدایت می‌کند. اگر فلسفه می‌خواست
جایگاهی امن در نهاد دانشگاه بیابد، می‌بایست حوزه‌ای مستقل برای خود تعریف می‌کرد،
با زبانِ خاص و دشوارفهمِ خود، با معیارهای خاصِ موفقیت، و با دغدغه‌های تخصصیِ ویژۀ
خود.

ازآن‌جاکه
فلسفه همان ساختار نهادیِ علوم را پذیرفت، جای تعجب نیست که فلسفه در دام حسادت به
فیزیک و احساس ناکافی بودن افتاد. فلسفه روش علمی تولید دانش را اتخاذ کرد، اما از
نظر پیشرفت در توصیف جهان نتوانست با علوم برابری کند. از این ناتوانی فلسفه در هماوردی
با موفقیت شناختی علوم بسیار گفته شده است، اما آن‌چه از نظر پنهان مانده است
تقلید بیش‌ازحد موفقِ فلسفه از شکل نهادیِ علوم است. ما نیز مقالۀ پژوهشی تولید می‌کنیم.
ما نیز با همان معیار رایج داوری می‌شویم: داوری توسط همتایان. ما نیز زیر‌رشته‌هایی
پدید آورده‌ایم که از درک مردمِ عادی به دورند. از این حیث، ما نیز به‌راستی «علمی»
شده‌ایم.

ازاین‌رو،
مدّعای ما را می‌توان به‌سادگی چنین بیان کرد: فلسفه هرگز نباید «تصفیه» می‌شد؛ داشتن
«دست‌های آلوده» نباید مشکل تلقی می‌شد، بلکه باید برای تفکر فلسفی طبیعی دانسته
می‌شد؛ تفکری که در همه‌جا حضور دارد اغلب میان‌رشته‌ای و در ذات خود اساساً میان‌رشته‌ای
و فرارشته‌ای است. فلسفه درهم‌تنیدگی‌ای است از عناصر گوناگون. دست‌های فیلسوف هرگز
پاک نبوده و قرار هم نبوده که پاک باشد.

این
داستان لایۀ دیگری هم دارد. روند «پالایش»‌ای که هم‌زمان با شکل‌گیری دانشگاه
پژوهشیِ مدرن پیش رفت صرفاً به تمایزگذاری میان حوزه‌های دانش محدود نمی‌شد، بلکه
هدف آن تفکیک دانش از فضیلت نیز بود. گرچه امروز چنین برداشتی برای ما بیگانه به
نظر می‌رسد، پیش از این فرایندِ پالایش، فیلسوف (و فیلسوفِ طبیعی) ذاتاً برتر و
شریف‌تر از دیگر انسان‌ها پنداشته می‌شد. متفکر قرن هجدهم، جوزف پریستلی، نوشته است:
«فیلسوف باید بزرگ‌تر و بهتر از دیگران باشد». فلسفه، که به‌معنای عشق به خرد درک
می‌شد، هم‌چون یک رسالت بود، شبیه به مقام روحانیت. این رسالت مستلزم فضیلت‌های
اخلاقی چشم‌گیری بود (در صدر آن‌ها درست‌کرداری و ازخودگذشتگی) و خودِ جست‌وجوی
خرد نیز به سهم خود این فضیلت‌ها را در انسان تقویت می‌کرد. مطالعۀ فلسفه کسانی را
که بدان می‌پرداختند تعالی می‌بخشید. دانستن و نیک بودن به‌گونه‌ای ژرف به هم پیوسته
بودند. به‌روشنی پذیرفته شده بود که هدف فلسفه نیک شدن است، نه صرفاً گردآوری یا تولید
دانش.

چنان‌که
استیون شیپن تاریخ‌نگار
یادآور شده است، ظهور رشته‌های علمی در قرن نوزدهم همه‌چیز را دگرگون کرد.
دموکراسیِ ضمنیِ نهفته در پیدایش این رشته‌ها عصری را پدید آورد که می‌توان آن را
دورانِ «برابریِ اخلاقیِ دانشمند با دیگران» نامید. نقش ممتاز دانشمند این بود که
دانشی اخلاقاً خنثی فراهم آورد تا بتوان به‌کمک آن به اهداف خود، خواه نیک و خواه
بد، دست یافت. این تحول به‌تمامی آن تصور را پایان داد که دانش می‌تواند تعالی‌بخش
باشد. این «پالایش» چنان پیش رفت که دیگر سخن گفتن از طبیعت، ازجمله طبیعت انسان، به‌زبانِ
غایت‌ها و کارکردها بی‌معنا شد. تا اواخر قرن نوزدهم، کی‌یرکگور و نیچه شکست فلسفه
را در برقراری معیاری مشترک برای برگزیدن یک شیوۀ زندگی بر دیگری نشان داده بودند.
السدیر مک‌اینتایر از همین ره‌گذر جایگاه کم‌اهمیت فلسفه در جامعه و حاشیه‌نشینی آن
در دانشگاه را توضیح می‌دهد. فرصتی کوتاه وجود داشت که فلسفه می‌توانست جای دین را
به‌عنوان عامل پیونددهندۀ جامعه بگیرد؛ اما آن لحظه از دست رفت. مردم دیگر گوش نسپردند،
زیرا فیلسوفان سرگرم بحث‌های درونی میان خود شده بودند.

با
جدایی علم از خوبی می‌توان دانشمندان را متخصص قلمداد کرد، بی‌آن‌که هیچ آموزه یا درس
اخلاقی‌‌ای از کار بتوان آموخت. علم اقتدار خود را از ساختارها و روش‌های غیرشخصی
می‌گیرد، نه از منشِ برتر دانشمند. شخصِ دانشمند هیچ تفاوتی با یک فرد معمولی
ندارد؛ همان‌طورکه شیپن نوشته
است، او «هیچ اقتدار و صلاحیتِ ویژه‌ای برای اظهارنظر درمورد آن‌چه باید انجام گیرد
ندارد». برای بسیاری، علم به منبعی برای حقوق ماهیانه تبدیل شد و دانشمند به ابزاری
«اخلاق‌زدوده» بدل گشت که درخدمت قدرت، دیوان‌سالاری، و تجارت به کار گرفته می‌شود.

در
این‎جا نیز فلسفه از علوم تقلید کرده و فرهنگی را
پرورانده است که می‌توان «مسابقۀ نبوغ» نامید. فعالیت فلسفی بدل به رقابتی شده است
برای نشان دادن این‌که هرکس چه اندازه می‌تواند در ساختن یا نابود کردن استدلال‌ها
زیرک باشد. امروزه جریان پرتب‌وتاب و تولیدمحورِ کار پژوهشی֯ فیلسوفان را به میزهای کار و صفحه‌کلیدهایشان
زنجیر کرده است. فلسفه، مانند علوم، عمدتاً
به فعالیتی فنّی بدل شده است. تنها تفاوت در این است که ما با واژه‌ها سر و کار
داریم، نه با ژن‌ها یا مواد شیمیایی. آن درک ساد‌ه‌ و بدیهیِ گذشته از میان رفته
است که فیلسوفان در پیِ زندگی نیک‌اند، این‌که باید (باوجود کاستی‌هایمان) شهروندان
و انسان‌هایی الگو باشیم. از آن‌گاه که تبدیل به متخصص شده‌ایم، دید خود را نسبت به
کل از دست داده‌ایم. امروز هدف فلسفه باهوش بودن است، نه نیک بودن؛ و همین سرچشمۀ فروپاشی
ما بوده است. 
