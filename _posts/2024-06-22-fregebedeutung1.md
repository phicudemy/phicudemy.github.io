---
title: بی‌طرفی تفسیری و مسئلۀ ترجمۀ «Bedeutung» در آثار متأخر فرگه
subtitle: گزارشی از یک مناقشه (بخشِ اول)
slug: fregebedeutung1
people:
  - path: _people/طیبی.md
date: 2024-10-04T20:30:00.000Z
published: true
categories:
  - path: _categories/philosophy.md
contents:
  - path: _contents/article.md
tags:
  - path: _tags/frege.md
---

> اگر جایی در متنی قطعه‌ای هست که گویش‌ورانِ زبانِ اصلی را با مسئلۀ تفسیری مشروعی مواجه می‌کند، مترجم باید تلاش کند که درصورتِ امکان، خوانندۀ نسخۀ خودش را با همان مسئلۀ تفسیری مواجه کند و نسخه‌ای تولید نکند که این مسائل را در نظر خودش حل‌وفصل می‌کند. [\[۱\]](#fn-1){:.fnref #fnref-1}

گفته‌ی فوق از پیتر لانگ و راجر وایت، مترجمانِ کتابِ *نوشته‌های پس از مرگ‌ منتشرشدهٔ*[\[۲\]](#fn-2){:.fnref #fnref-2} ریاضیدان و فیلسوف آلمانی  گوتلب فرگه (۱۹۲۵-۱۸۴۸) (از این پس، *نوشته‌ها*) بیان‌گرِ ‌شرطِ کفایتی به‌نظر مناقشه‌ناپذیر است برای هر ترجمۀ فلسفی مقبول. این اصل، که ایشان از آن با عنوانِ «بی‌طرفیِ فلسفی» یاد می‌کنند، بیانی است از این ایدۀ کلّی که مترجمِ اثری فلسفی شارح آن نیست. او، در مقامِ مترجم، نباید به حل‌وفصل مناقشاتِ تفسیری برخاسته از متن، از راهِ برگزیدنِ معادل‌هایی خاص برای عبارات یا جملات اثر اصلی، بپردازد.

باوجود معقولیت و مقبولیتِ اصلِ بی‌طرفیِ تفسیری در حالت کلّی، توسل لانگ و وایت به آن در توجیه تصمیم‌شان در برگزیدنِ معادل‌هایی برای فعلِ  «bedeuten»، اسمِ «Bedeutung»، و مشتقاتِ آن‌ها بلافاصله با مخالفتِ دیوید بل و به بحثی میانِ او و مترجمانِ نوشته‌ها انجامید.[\[۳\]](#fn-3){:.fnref #fnref-3}

 لانگ و وایت در مقدمه‌شان بر ترجمه‌ی نوشته‌ها این تصمیم را چنین بیان می‌کنند:
> … ما با برگرداندنِ «*bedeuten*» و «*Bedeutung*» به «mean» و «meaning» راه خود را از تمامِ مترجمانِ انگلیسیِ پیشینِ فرگه جدا کرده‌ایم. [...] به همین ترتیب، مشتقاتِ آنها مانندِ «*bedeutungsvoll*» و «*gleichbedeutend*» را به «meaningful» و «having the same meaning» برگردانده‌ایم.[\[۴\]](#fn-4){:.fnref #fnref-4}

بل اما این تصمیم را اکیداً نادرست می‌داند. 

هدفِ این مقاله، که در دو پاره منتشر می‌شود، ارائه‌ی گزارشی است از مشکلِ ترجمه‌ی این واژه در آثار فرگه و استدلال‌های اقامه‌شده از سوی طرفین نزاع، در بحثِ میانِ بل و مترجمانِ *نوشته‌ها*. برای این منظور، در پاره‌ی نخست، پس از تقریرِ اجمالی محلِ نزاع و چرایی مشکل‌ساز شدنِ ترجمه‌ی ‘Bedeutung’ در آثار فرگه (بخش I)،[^5]  گزارشی بسیار کوتاه ارائه خواهم داد از رویه‌ی مترجمان و شارحانِ فرگه در برگرداندنِ ‘Bedeutung’ تا پیش از انتشارِ ترجمه‌ی لانگ و وایت (بخشِ II)، و سپس استدلال‌های لانگ و وایت در مقدمه‌‌شان بر نوشته‌ها را معرفی خواهم کرد (بخشِ III). در پاره‌ی دوم، مروری خواهم داشت به استدلال‌های بل برضدِ مترجمانِ نوشته‌ها و به‌نفعِ پیشنهاد ایجابی خودش و پاسخ‌های لانگ و وایت به او.[^6]


## (I) 
استفاده‌ی مترجمانِ‌ _نوشته‌ها_ از معادلِ انگلیسی ‘meaning’ برای ‘Bedeutung’ آلمانی، تا جایی که به نوشته‌های پیش از حوالی سال
۱۸۹۱ فرگه مربوط است، کاری است نه عجیب و نه متفاوت با رویه‌ی دیگر مترجمانِ انگلیسیِ او. تا پیش از این تاریخ، ‘Bedeutung’ در آثار فرگه کم‌وبیش در همان مفهومِ عادی و روزمره‌ی آن به کار می‌رفته است، همان چیزی که معمولاً در فارسی با «معنا» و در انگلیسی با ‘meaning’ از آن یاد می‌کنیم. بنابراین، واژگانِ انتخابیِ لانگ و وایت معادل‌های انگلیسیِ طبیعی و استاندارد برای واژه‌های آلمانی فرگه است، کما این که در هر فرهنگ لغتِ آلمانی-انگلیسیِ استانداردی ‘meaning’‌ به‌عنوانِ معادل اصلی برای ‘Bedeutung’ ذکر می‌شود. و این همان معادلی است که، فی‌المثل، آستین در ترجمه‌اش از _مبانی حساب فرگه_ (۱۸۸۴)، منتشرشده در سال 1950، به کار برده است.[^7]

جایی که مترجمانِ _نوشته‌ها_ راه خود را در ترجمه‌ی ‘Bedeutung’ از مترجمانِ پیشین جدا کرده‌اند، و محلِ نزاعِ آن‌ها با دیود بل، در آثاری است که فرگه پس از ۱۸۹۱ نوشته است. در این سال فرگه در مقاله‌ای[^8] تمایزِ مشهورِ خود را میانِ دو ویژگیِ معناشناختیِ عبارات زبان معرفی می‌کند، ویژگی‌هایی که از آن‌ها با عباراتِ آلمانیِ ‘Sinn’ و ‘Bedeutung’ یاد می‌کند. او سپس در ۱۸۹۲ در مقاله‌ی کلاسیکی که عنوان‌اش دربردارنده‌ی این دو عبارت است،[^9] به شرح و بسط این تمایز می‌پردازد. 

دشواریِ ترجمه‌ی ‘Bedeutung’ در آثار منتشر شده در این دوره ریشه در این موضوع دارد که قریب به اتفاقِ مترجمان و شارحان فرگه قائل اند که او با معرفیِ این تمایز، ‘Bedeutung’ را دیگر نه در معنای عادی و روزمره‌‌اش، بلکه در معنایی فنی و اصطلاحی به کار برده است، گرچه این را صریحاً بیان نمی‌کند. ایشان متفق‌القول اند که برگرداندنِ این عبارت به ‘meaning’ در زبانِ انگلیسی رهزن است و به تولید جملاتی می‌انجامد به وضوح نادرست؛ جملاتی که به هیچ وجه نمی‌تواند منتقل‌کننده‌ی آرای فرگه در بابِ معناشناسی زبان باشد. لذا باید عبارتی را در انگلیسی معادلِ آن گذاشت که تا حد ممکن به مفهومِ مدِّ نظرِ فرگه از ‘Bedeutung’ در این دوره نزدیک باشد، هر چند که آن عبارت، به لحاظِ زبانی و واژه‌شناختی، معادلِ انگلیسی درستی برای این واژه‌ی آلمانی نباشد. 

توضیحِ دقیقِ منظورِ فرگه از  Bedeutung‌ یک عبارت در این دوره ورایِ هدفِ این یادداشت است. با این حال، با نگاهی اجمالی به مثال‌هایی ساده می‌توان به‌خوبی متوجه دشواری مترجمان در ترجمه‌ی ‘Bedeutung’ شد. از نظرِ فرگه Bedeutung یک عبارت آن چیزی است که عبارت از آن حکایت می‌کند، بر آن دلالت می‌کند، به آن اشاره می‌کند. برای مثال، عبارتِ «نویسنده‌ی گلستان» وصفی معین است که بر فردی خاص، سعدی شیرازی، اشاره دارد. بنابراین، این شخص Bedeutung این عبارت است. و البته واضح است که همین شخص، سعدی، Bedeutung عبارت‌های دیگری نیز هست، از جمله «سراینده‌ی بوستان». بنابراین، «نویسنده‌ی گلستان» و «سراینده‌ی بوستان»، از نظرِ فرگه‌ی متأخر، Bedeutung یکسانی دارند. 

حال، اگر ‘Bedeutung’ را در انگلیسی به ‘meaning’‌ (در فارسی به «معنا») برگردانیم، لاجرم باید بگوییم از نظرِ فرگه «نویسنده‌ی گلستان» و «سراینده‌ی بوستان» (و هر لفظِ مفرد دیگری که به سعدی اشاره می‌کند) _هم‌معنا_ (مترادف؟) اند، حال آن که به وضوح چنین نیست. در واقعِ انگیزه‌ی اصلی فرگه از معرفیِ تمایز میان Sinn و Bedeutung از جمله توضیح این واقعیت بوده است که چنین عبارت‌هایی، اگرچه بر فرد واحدی اشاره می‌کنند (Bedeutung یکسانی دارند)، اما مترادف نیستند (Sinn __یکسانی ندارند).[^10]

اوضاع وخیم‌تر می‌شود وقتی توجه می‌کنیم که فرگه تمایزِ فوق را نه تنها برای الفاظِ مفرد، بلکه برای تقریباً همه‌ی عباراتِ معنادارِ زبان معرفی می‌کند. مشخصاً، او قائل است Bedeutung جملاتِ معنادارِ زبان ارزشِ صدق‌ آن‌ها است. بنابراین، تمامِ جملاتِ صادق Bedeutung واحدی دارند که صدق (the True) است و همه‌ی جملاتِ کاذب هم Bedeutung واحدی دارند که کذب (the False) است. در اینجا هم، باز با صرف‌نظر از جزئیات، می‌بینیم که برگرداندنِ ‘Bedeutung’ به ‘meaning’ («معنا») به نتایجی نامقبول می‌انجامد. برای مثال، اگر چنین معادلی برگزینیم، باید بگوییم هر دو جمله‌ی صادقی در زبان، مثلاً دو جمله‌ی «نویسنده‌ی گلستان شیرازی است» و «دو به علاوه دو می‌شود چهار»، هم‌معنا/مترادف اند (و هکذا هر دو جمله‌ی کاذبی در زبان)، چیزی که به‌وضوح مهمل به نظر می‌رسد.[^11]


## (II)

با این ملاحظات، اکنون می‌توانیم بفهمیم چرا، تقریباً، هیچ کدام از مترجمانِ فرگه، شارحانِ او، یا دیگر فیلسوفانی که تا پیش از انتشارِ ترجمه‌ی لانگ و وایت از _نوشته‌ها_ در زبانِ انگلیسی به آثار فرگه پرداخته‌اند ‘Bedeutung’ را در آثارِ متأخرِ فرگه به ‘meaning’ برنگرداند.[^12] نخستین بحث از تمایزِ فرگه میانِ Sinn و Bedeutung در زبان انگلیسی را راسل، در ضمیمه‌ی معروفِ خود بر *اصولِ ریاضیات* (۱۹۰۳)، منتشر کرده است. او در این جا از ‘indication’ به‌عنوانِ معادل برای Bedeutung استفاده می‌کند.[^13] یوردان در ترجمه‌ی خود، با همکاری استچلراث، از حدودِ سی‌صفحه‌ی نخستِ _اصول پایه‌ای حسابِ_ فرگه (۱۸۹۳)،[^14] آن را به ‘denotation’ بر‌گرداند، انتخابی که فورث هم در ترجمه‌ی بخش‌های بیشتری از این اثر در ۱۹۶۴ از آن تبعیت می‌کند.[^15] در تفسیرِ کارنپ از چیستی رابطه‌ی Bedeutung نزد فرگه، در کتابِ _معنا و ضرورت_ (۱۹۴۸)، این رابطه اساساً از جنسِ رابطه‌ی نامیدن (naming) است. لذا او اصطلاحِ فنیِ ‘nominatum’ را به‌عنوانِ معادلِ ‘Bedeutung’ معرفی می‌کند.

با شروعِ جریانِ ترجمه‌ی گسترده‌ی آثارِ فرگه به زبانِ انگلیسی بعد از جنگِ جهانیِ دوم، در فاصله‌ی یک سال دو ترجمه از مقاله‌ی ۱۸۹۲ فرگه، که اصطلاحاتِ ‘Sinn’ و ‘Bedeutung’ را در عنوان‌اش دارد، منتشر می‌شود. ترجمه‌ی اول از بلَک (۱۹۴۸) است[^16] که در آن ‘Bedeutung’ در عنوانِ مقاله به ‘reference’ و در متن گاه به ‘reference’ و گاه به ‘referent’ برگردانده شده است. مترجم دوم، فایگل، اما از پیشنهادِ کارنپ تبعیت می‌کند و آن را به ‘nominatum’ برمی‌گرداند.[^17] با این حال، نقطه‌ی عطفِ اصلی در جاافتادنِ معادلی برای این واژه در زبان انگلیسی انتشارِ اثر بزرگ دامت در ۱۹۷۳ است.[^18] او در این اثر برای نخستین بار در زبانِ انگلیسی به شرحِ مبسوط و نظام‌مندِ آرای فرگه در فلسفه‌ی زبان می‌پردازد. او در اینجا از معادلِ reference برای Bedeutung استفاده می‌کند و به همان سرعتی که کتابِ او به مرجعی در فرگه‌شناسی تبدیل می‌شود، معادلِ او هم در ادبیاتِ ثانویه مربوط به فرگه جا می‌افتد. در واقع می‌توان گفت پس از انتشارِ اثرِ دامت، reference به معادلِ رایج و استانداردِ Bedeutung در بحث از آرای فرگه تبدیل می‌شود. 

بنابراین، به طور خلاصه، تا پیش از انتشار _نوشته‌ها_، از یک سو، در بعدِ سلبی، اجماع تقریباً کاملی بوده است که meaning معادل مناسبی در زبان انگلیسی برای _Bedeutung_ در آثار متأخر فرگه نیست. از سوی دیگر، در بعد ایجابی، reference، به‌خصوص در مکتبوباتِ ثانویه راجع به فرگه جا افتاده بوده است. 


## (III)

در پس‌زمینه‌ی این اجماعِ تقریبی و رویه‌ی رایج است که لانگ و وایت با انتخابِ **‘**meaning’ به‌عنوانِ معادلی برای **‘**Bedeutung’ در همه‌ی نوشته‌ها، چه پیش از ۱۸۹۱ و چه پس از آن، راه خود را از مترجمانِ پیشین جدا می‌کنند. ایشان، در مقدمه‌شان بر _نوشته‌ها_ سه دلیل برای این تصمیم‌شان بیان می‌کنند.[^19] دو دلیل اول دلایلی زبانی و واژه‌شناختی اند که، نظر به شرحی که در بالا آمد، طبعاً هیچ یک از مترجمانِ پیشین و شارحانِ فرگه با آن مخالف نبوده‌اند: نخست این که ‘meaning’ معادل انگلیسی طبیعی و استاندارد برای ‘Bedeutung’ است. دوم، معادل‌های مختارِ دیگر مترجمانِ فرگه، همچون ‘reference’ و ‘denotation’، به لحاظِ‌واژه‌شناختی نادرست اند. انتخابِ این معادل‌ها صرفاً به دلایلِ تفسیری است. آن‌ها به دلیلِ اتخاذِ تفسیری مشخص از منظورِ فرگه از Bedeutung در نوشته‌های متأخرش آن معادل را برگزیده‌اند. 

دلیل سوم اما کاربستی است از اصل «بی‌طرفی تفسیری» که در بحث‌شان با بل آن را به شکلی که در ابتدای این یادداشت نقل شد صورت‌بندی می‌کنند. از نظرِ آن‌ها، در صلاحیتِ مترجم نیست که با انتخابِ معادلی خاص در زبانِ انگلیسی از میانِ تفسیرهای مختلف از Bedeutung یکی را بر خواننده‌ی انگلیسی زبان تحمیل کند. قضاوت درباره‌ی منظور فرگه از تمایزِ میانِ Sinn و Bedeutung باید برعهده‌ی خواننده گذاشته شود. درست است که، همان‌طور که در بالا دیدیم، استفاده از معادل استاندارد و طبیعی ‘meaning’ به نتایجی غریب می‌انجامد اما، این غرابتی است که خواننده‌ی آلمانی فرگه هم در خواندنِ آثار او با آن مواجه می‌شود. فرگه هیچ کجا نه تلویحاً و نه تصریحاً توضیح نمی‌دهد که کاربردِ متأخرش از  ‘Bedeutung’ متفاوت است از معنای رایج آن. او از قضا این واژه را در آثارِ متأخرش به‌گونه‌ای به کار می‌برد که گویی دارد اصطلاحی عادی و روزمره را در معنای معمول‌اش به کار می‌برد. تنها با توجه به نتایجِ غریبِ آرای فرگه است که خواننده‌ی آلمانی می‌فهمد که او نمی‌تواند آن را در معنایی عادی به کار برده باشد و باید معنایی فنی از آن اصطلاح کرده باشد و لذا دست‌به کار فهمِ منظورِ فرگه از این واژه در آثارِ متأخرش می‌شود. حال از نظرِ لانگ و وایت:

> اگر کاربردِ متأخرِ او [فرگه] از ‘bedeuten’‌ و ‘Bedeutung’ در آلمانی غریب است، این غرابت باید در ترجمه به انگلیسی نیز حفظ شود و نه این که با ترجمه‌ی اشتباه رفع و رجوع شود.[^20]

بنابراین، از نظر آن‌‌ها، هر ترجمه‌ای جز ‘meaning’ برای ‘Bedeutung’ نقضِ اصلِ بی‌طرفی تفسیری و نادرست است. 

**ادامه دارد ......**

***
[\[۱\]](#fnref-1){:#fn-1} نگاه کنید به:
<span dir = ltr>Long, Peter & White, Roger (1980). “On the Translation of Frege’s Bedeutung: A Reply to Dr. Bell,” <i>Analysis</i> 40(4): 196–202, p. 196. </span>

[\[۲\]](#fnref-2){:#fn-2} مشخصاتِ کاملِ این اثر:
<div dir = ltr>Frege, G. (1979) <i>Posthumous Writings</i>, Translated by Peter Long and Roger White, Blackwell.</div>

[\[۳\]](#fnref-3){:#fn-3} مشخصاتِ نقدِ دیوید بل و پاسخِ مترجمانِ *نوشته‌ها* از این قرار است:
<p dir="ltr">Bell, David (1980). “On the translation of Frege’s Bedeutung,” <i>Analysis<i> 40(4):191-195. </p>
<p dir="ltr">Long, Peter & White, Roger (1980). “On the Translation of Frege’s Bedeutung: A Reply to Dr. Bell,” <i>Analysis</i> 40(4): 196 - 202.</p>

[\[۴\]](#fnref-4){:#fn-4} از مقدمهٔ مترجمانِ *نوشته‌ها*: 
<p dir="ltr>Long, P. & R. White (1979) “Translators’ Preface,’ in G. Frege (1979) *Posthumous Writings*, p. VI.</p>

[^5]: برای سادگی بحث، در ادامه اغلب تنها از اسمِ ‘Bedeutung’ بحث خواهم کرد. اما آن‌چه گفته می‌شود را می‌توان، با جرح‌وتعدیلِ لازم، به فعلِ ‘bedeuten’ و دیگر مشتقاتِ این واژه‌ها تعمیم داد.
[^6]: بحث و جدل‌ها درباره‌ی ترجمه‌ی این اصطلاح در آثار فرگه تا همین امروز ادامه داشته و ماجرایی دارد بسیار گسترده‌تر از مناقشه‌ی میانِ بل و مترجمانِ نوشته‌ها، که این یادداشت بر آن متمرکز است. برای شرحی مفصل از این ماجرا، بنگرید به:
    Beaney, M. (2019), 'Translating ‘Bedeutung’ in Frege’s Writings: A Case Study and Cautionary Tale in the History and Philosophy of Translation', in P. A. Ebert, and M. Rossberg (eds), Essays on Frege's Basic Laws of Arithmetic, Oxford University Press. 
        در نوشتنِ این یادداشت، از این مقاله‌ی مایکل بینی و همچنین یادداشت او در ابتدای مجموعه‌ی زیر از آثار فرگه بهره‌ی بسیار برده‌ام:
    Beaney, M. (1997). ‘Introduction’, in G. Frege (1997), The Frege Reader, edited by M. Beaney, Blackwell, pages 1–46.

[^7]: Frege, G. (1884/1950), _The Foundations of Arithmetic_, Translated by J. L. Austin, Blackwell

[^8]: Frege, G. (1891), ‘Funktion und Begriff,’ translated as ‘Function and Concept’ by P. Geach.

[^9]: Frege, G. (1892), ‘Über Sinn und Bedeutung,’ translated as ‘On Sense and Reference’ by M. Black.

[^10]: از نظرِ فرگه Sinn یک لفظِ مفرد ویژگی‌ای است که آن لفظ به واسطه‌ی آن مرجع‌اش را برمی‌گزیند. بنابراین، Sinn‌های «نویسنده‌ی گلستان» و «سراینده‌ی بوستان»، به ترتیب، ویژگی‌های _نویسنده‌ی کتابِ گلستان بودن_ و _سراینده‌ی کتابِ بوستان بودن _است.

[^11]: از نظرِ فرگه، Sinn یک جمله‌ی خبری اندیشه یا گزاره‌ای است که با ادای آن جمله بیان می‌شود. آن‌چه جملاتِ صادق (یا کاذب) را، به‌لحاظِ معناشناختی از هم‌دیگر متمایز می‌کند، اندیشه‌ی متفاوتی است که بیان می‌کنند.

[^12]: یک استثنای مهم در این میانِ مدخلی است که دامت در ۱۹۶۷ در معرفی فلسفه‌ی فرگه در _دایرة‌المعارفِ فلسفه_ منتشر کرد:
     Dummett, M. (1967). ‘Frege’s Philosophy’, in Paul Edwards (ed.), _The Encyclopedia of Philosophy_. pages 7–115.
    او اینجا ‘Bedeutung’‌ را، حتی در توضیحِ آثارِ متأخرِ فرگه به ‘meaning’ برمی‌گرداند.  با این حال، همان‌طور که در ادامه خواهیم دید، او نیز در اثر اصلی خود در شرح فلسفه‌ی زبانِ فرگه از این تصمیم عدول می‌کند.

[^13]: Russell, B. (1903). The Principles of Mathematics, Cambridge University Press, pp. 509-510.

[^14]: Frege, G. (1915, 1916, 1917). ‘The Fundamental Laws of Arithmetic’, translated by J. Stachelroth and P. E. B. Jourdain, _The Monist_ 25(4):481–94, 26 (2):182–99, 27(1):114–27.
    این نخستین ترجمه از متن‌های فرگه به زبانِ انگلیسی قبل از سال ۱۹۴۸ است. از بعد از این تاریخ امّا جریانِ ترجمه‌ی آثار فرگه به انگلیسی شروع می‌شود. برای شرحی از تاریخچه‌ی ترجمه‌ی آثار او به انگلیسی بنگرید به:
    Beaney, M. (2019), 'A Brief History of English Translations of Frege’s Writings', in P. A. Ebert, and M. Rossberg (eds), _Essays on Frege's Basic Laws of Arithmetic_, Oxford University Press.

[^15]: Frege, G. (1964). _The Basic Laws of Arithmetic: exposition of the system, _edited and translated by M. Furth, University of California Press.

[^16]: Frege, G. (1948). “Sense and reference, ”translated by M. Black, _Philosophical Review,_ 57 (3):209-230.

[^17]: Frege, G. (1949). “On Sense and Nominatum,” translated by. H. Feigl, in H. Feigl (ed.), _Readings in Philosophical Analysis_, Appleton-Century-Crofts. pp. 85-102.

[^18]: Dummett, M. (1973). _Frege: Philosophy of Language_, Duckworth.

[^19]: Long, P. & R. White (1979) “Translators’ Preface,’ in G. Frege (1979) _Posthumous Writings_, pp. VI-VII.

[^20]: Long, P. & R. White (1979) “Translators’ Preface,’ in G. Frege (1979) _Posthumous Writings_, p. VII.

