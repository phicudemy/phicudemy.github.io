---
title: از فرگه به وینگنشتاین دربارهٔ <i>تراکتاتوس</i> (III)
subtitle: نامهٔ سوم (۳۰ سپتامبر ۱۹۱۹)
slug: fregewittgenstein-3
people:
  - path: _people/gottlonfrege.md
translator:
  - path: _people/طیبی.md
date: 2024-12-23T20:30:00.000Z
published: true
categories:
  - path: _categories/philosophy.md
tags:
  - path: _tags/frege.md
  - path: _tags/letter.md
  - path: _tags/wittgenstein.md
---



ساجد طیبی

-----------

![](https://assets.tina.io/b6b0cb5c-4b1b-43f4-9bea-8d6867c09320/Philosophers/Untitled-1.jpg)

<br>
<p align="left">باد کلاینن در مکلنبورگ، ۲۸ ژوئن ۱۹۱۹</p>


ساجد طیبی

-----------

![](https://assets.tina.io/b6b0cb5c-4b1b-43f4-9bea-8d6867c09320/Philosophers/Frege-Wittgenstein.jpg)

<br>
<p align="left">باد کلاینن در مکلنبورگ، ۳۰ سپتامبر ۱۹۱۹</p>


آقای ویتگنشتاین عزیز،

فکرهایی کرده‌ام راجع به درخواستتان برای کمک به انتشار رساله‌تان در _مکتوبات در فلسفهٔ ایدئالیسم آلمانی_ (_بایترگه_)[^1]. پرفسور باوخ[^2] در ینا[^3] تنها کسی از حضرات دست‌اندرکار آن است که شخصاً می‌شناسم‌اش. تصور می‌کنم که تصمیم دربارهٔ پذیرش اثری ارسالی تنها برعهدهٔ آقای هوفمان[^4] در ارفورت[^5] است، اما به‌گمانم توصیه‌‌ای از پرفسور باوخ تأثیری تعیین‌کننده بر او دارد. آیا سراغ او بروم؟ می‌توانم برایش بنویسم که شما را متفکّری شناخته‌ام که باید بسیار جدّی گرفته شود. قضاوتی راجع به خود رساله نمی‌توانم بکنم، نه به این دلیل که با محتوای آن مخالفم، بلکه به این دلیل که محتوایش برایم به‌اندازهٔ کافی روشن نیست. اگر می‌شد حتی فقط راجع به استعمال الفاظ توافق کنیم، چه‏‌بسا به این نتیجه می‌رسیدیم که اختلاف بنیادینی با هم نداریم. می‌توانم از پرفسور باوخ بپرسم آیا تمایلی دارد نگاهی به دست‌نویس بیندازد. اما تردید دارم از این کار توفیقی حاصل شود. اگر اشتباه محاسبه نکرده باشم، دست‌نویس شما حدود ۵۰ صفحه از _بایترگه_ را می‌‌گیرد، لذا شاید کلِّ یک شماره از _بایترگه_ را اشغال کند. امیدی ندارم که سردبیر کلِ فضای یک شماره را صرفاً به یک نویسنده، که ناشناخته هم هست، اختصاص دهد. اگر نظرتان بر انتشار در یک مجلّه باشد، رساله را باید به چند بخش تقسیم کرد. شما در پیش‌گفتارتان می‌نویسید که از نظرتان صدق افکار بیان‌شده در آن خدشه‌ناپذیر و قطعی است. خب، نمی‌شود یکی از این افکار را، که مشتمل است بر راه‌حل‌هایی برای مسئله‌ای فلسفی، موضوع یک رساله در نظر گرفت، طوری که بشود کل رساله را به بخش‌هایی تقسیم کرد درست به تعداد مسائلی که به آن‌ها پرداخته می‌شود؟ هم‏چنین بهتر است با حجم رساله خواننده را نترستانید. اگر رسالهٔ اول، که باید مشتمل باشد بر مقدّمات، با اقبال روبه‏رو شد، انتشار باقی رساله‌ها در مجله تسهیل خواهد شد. با این کار، به‌علاوه، مانعی دیگر هم از سر راه برداشته می‌شود. خواننده‌ای که پیش‌گفتارتان را خوانده است حقیقتاً نمی‌فهمد قرار است با جملات اولتان چه کند. او انتظار دارد با پرسشی، طرح مسئله‌ای، مواجه شود،‌ اما درعوض چیزهایی را می‌خواند که به‌‏نظر مدّعاهایی‌‏اند که نیاز مبرم به توجیه دارند، بی‌آن‌که خبری از توجیهی باشد. شما چطور به این مدّعاها رسیده‌اید؟ آن‌ها ناظر بر چه مسائلی‏‌اند؟ من دوست دارم نخست با طرح یک پرسش مواجه شوم، با معمّایی که از دانستن راه‌حلش خشنود می‌شویم. باید اول قوّت قلبی به شخص داده شود، تا توان داشته باشد برای سروکلّه زدن با آن‏چه در ادامه می‌آید.

به‌هرحال، این‌ها پرسش‌هایی‌‏اند که اصولاً تنها شما می‌توانید به آن‌ها پاسخ دهید. من کمبودِ مقدّمه‌ای واقعی را، که هدفی در آن تعیین شده باشد، احساس می‌کنم.

اما از اظهارات من دل‌خور نشوید؛ آن‏ها با نیتِ خیر ابراز شده‌اند.

برعکس، دوستی‌تان را ادامه دهید با:

ارادتمند،‌ گ. فرگه.

[^1]: _Beiträge zur Philosophie des deutschen Idealismus_
[^2]: Bauch
[^3]: Jena
[^4]: Hoffmann
[^5]: Erfurt.
