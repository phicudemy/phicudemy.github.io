---
title: 'بی‌طرفی تفسیری و مسأله‌ی ترجمه‌ی ‘Bedeutung’ در آثار متأخر فرگه '
subtitle: گزارشی از یک مناقشه (بخشِ دوم)
slug: fregeBedeutung2
people: _people/طیبی.md
date: 2024-07-15T20:30:00.000Z
published: true
categories: _categories/philosophy.md
contents: _contents/article.md
tags:
  - tag: _tags/gottlob_frege-.md
  - {}
---

> ترجمه‌ به انگلیسیِ معدود الفاظی در تاریخِ فلسفه به اندازه‌ی لفظِ ‘Bedeutung’ فرگه، مشخصاً آن طور که در کارهای متأخرش از دهه‌ی ۱۸۹۰ به بعد به کار رفته، مناقشه‌انگیز بوده است. مفهومِ سعادت/بهروزی (_eduaimonia_) ارسطو و مفهومِ روح (_Geist_) هگل برای دوره‌ی طولانی‌تری موضوعِ بحث‌هایی داغ بوده‌اند؛ اما حتی در این موارد هم این اندازه الفاظِ هم‌خانواده، که به وخیم‌تر شدنِ مشکل می‌انجامد، نداریم.[^1]

در [بخشِ قبل](/magazine/fregebedeutung1/) درباره‌ی مسأله‌ی ترجمه‌ی Bedeutung (و هم‌خانواده‌هایش) در آثارِ متأخرِ فرگه، روالِ مترجمانِ آثارِ فرگه پیش از انتشارِ ترجمه‌ی انتشارِ  *نوشته‌های پس از مرگ‌ منتشرشده‌‌*ی[^2] (از این پس، *نوشته‌ها*)، ودلایلِ مترجمانِ نوشته‌ها، لانگ و وایت، برای ترجیحِ معادلِ ‘meaning’ و (هم‌خانواده‌هایش) بحث کردیم. در این بخش، به معرفیِ انتقادهای بل بر این انتخاب و پاسخ‌های لانگ و وایت به این انتقادها می‌پردازیم. خواهیم دید که محلِ اصلیِ نزاع میانِ او و مترجمانِ نوشته‌ها درکِ درست از اصلِ به‌ظاهر مقبولِ بی‌طرفیِ تفسیری است. 

## (I)

دیوید بل در نقدِ خود بر تصمیم مترجمانِ _نوشته‌ها_ برای برگرداندنِ Bedeutung‌ به meaning در آثارِ متأخرِ فرگه دو هدف را دنبال می‌کند: اول، ارائه‌ی استدلال‌های ایجابی به‌نفعِ معادلِ ‘reference’ در آثارِ آن دوره. دوم، انتقاد از نحوه‌ی توسلِ لانگ و وایت به اصلِ بی‌طرفی‌ تفسیری در توجیهِ ترجیحِ‌شان برای استفاده از معادلِ ‘meaning’. 

تا آن‌جا که به هدفِ اول‌ مربوط می‌شود کاری که بل می‌کند عمدتاً مبتنی است بر ارائه‌ی تفسیری از مفهومِ موردِ نظر فرگه در آثارِ متأخرش از Bedeutung یک عبارت در سیاق‌های مختلف.[^3] او بر اساسِ این تفسیر استدلال می‌کند که کاربردِ لفظِ Bedeutung برای این مفهوم از سوی فرگه به هیچ وجه مطابق با کاربرد اغلبِ متکلمانی که زبان‌مادری‌شان آلمانی است نیست (ص. ۱۹۱) و رک‌وپوست‌کنده استعمالی است نادرست از این واژه در زبانِ آلمانی (ص. ۱۹۳). از نظرِ بل، نزدیک‌ترین واژه‌ای که در زبانِ انگلیسی مفهومِ موردِ نظرِ‌ فرگه را، باز هم البته نه به طور کامل، می‌رساند ‘reference’ است. 

علاوه بر این، reference این مزایای اضافه را نیز دارد که اولاً، مثلِ ‘Bedeutung’، و بر خلافِ معادل‌های دیگری مثلِ nominatum، واژه‌ای عادی از زبانِ روزمره است؛ ثانیاً، بخشیِ از غرابتِ استعمالِ ‘Bedeutung’ در متنِ آلمانی را در متنِ انگلیسی نیز حفظ می‌کند، مخصوصاً آنجا که از reference (یا مرجعِ) یک جمله سخن می‌گوییم و فی‌المثل می‌گوییم جمله‌ی «برف سفید است» به صدق ارجاع می‌کند (refers). و نهایتاً، استفاده از ‘reference’ در مکتوباتِ ثانویه راجع به فرگه کم‌وبیش به سنتی جاافتاده تبدیل شده و «هدف در اینجا باید استانداردسازی باشد و نه تشتّت؛ هیچ نیازی به ترجمه‌ی دیگری از این لفظِ مشکل‌ساز نیست» (ص. ۱۹۴).

با این همه، با اصلِ بی‌طرفی تفسیری چه کنیم؟ همان‌طور که در بخشِ اولِ این یادداشت گفته شد، تقریباً همه‌ی شارحان و مترجمانِ فرگه قائل اند او معنایی اصطلاحی و فنی از ‘Bedeutung’ را در دوره‌ی متأخر مراد می‌کند و لذا با آن چه بل درباره‌ی نارسایی یا نادرستی ‘meaning’ می‌گوید موافق‌اند. مسأله اما این است که، با توجه به اصلِ بی‌طرفی تفسیری، آیا مترجم مجاز است لفظی را در برابرِ آن قرار دهد که به‌لحاظِ واژه‌شناختی نادرست، اما به زعمِ او رساننده‌ی منظور فرگه است؟ مشخصاً آیا انتخابِ ‘reference’ آن‌گونه که بل پیشنهاد می‌دهد نقضِ بی‌طرفی تفیسیری نیست؟

بل استدلال می‌کند که پاسخ به این پرسش اخیر تنها وقتی مثبت خواهد بود که خوانشی محدود و سخت‌گیرانه، و البته نامعقول، از اصلِ بی‌طرفی تفسیری داشته باشیم. در این خوانش، اصل چنین فهمیده می‌شود که «هر واژه در متنِ اصلی باید به معادلِ انگلیسی دقیق‌اش (اگر چنین معادلی باشد) ترجمه شود» (ص. ۱۹۵). از نظرِ بل انجام چنین کاری نه تنها زبان ترجمه را متکلفانه و تصنعی می‌کند، بلکه در عمل غیرممکن است. برای مثال، در جایی که نکته‌ی موردِ نظرِ مؤلف با توسل به خاصیتِ زبانی‌ای از واژه‌ای خاص در زبانِ اصلی بیان شده است (مثلاً تعداد سیلاب‌های آن)، برگرداندنِ آن واژه به معادلِ دقیق‌اش در زبان مقصد می‌تواند به از دست رفتنِ آن نکته منجر شود. آن چه مترجم موظف به انجام آن است، برگرداندنِ معنای موردِ نظرِ مؤلف در متنِ اصلی به زبانِ مقصد است، و نه صرفِ برگرداندنِ الفاظِ او به معادل‌های استاندارد. 

موردِ دیگر، و مربوط‌تر، وقتی است که کاربردِ مؤلف از واژه‌ای که انتخاب کرده است به‌وضوح، در همان زبان اصلی، نادرست است. این اتفاقی است که، از نظرِ بل، در موردِ ‘Bedeutung’ افتاده است. اگر واقعاً چنین است که کاربردِ فرگه از این واژه در زبانِ آلمانی ربطی به معنای عادی و روزمره‌ی آن (‘meaning’ در انگلیسی، «معنا» در فارسی) ندارد، انتخابِ این معادل‌ها موجبِ بدفهمی و اغتشاش بسیار در متنِ ترجمه می‌شود (ص. ۱۹۴). بنابراین، اگر مترجمِ عهده‌دارِ رساندنِ معنای موردِ نظر مؤلف است، و اگر ‘reference’ در زبانِ انگلیسی بهتر این معنا را منتقل می‌کند و ‘meaning’ به‌هیچ وجه چنین نمی‌کند، دلیلی برای انتقالِ کاربردِ اشتباه مؤلف به متنِ ترجمه، و اجتناب از کاربردِ  ‘reference’، وجود ندارد. چنین انتخابی البته مستلزمِ این است که مترجم دست به تفسیر بزند، امّا این کار لزوماً نقضِ بی‌طرفی تفسیری نیست. چرا که مسأله‌ی تفسیری‌ای که حل و فصل می‌کند «مسأله‌ی تفسیری مشروعی» نیست که خواننده‌ی متنِ اصلی با آن درگیر می‌شود. این صرفاً مسأله‌ای است برخاسته از کاربردِ اشتباه یک واژه در زبانِ اصلی از سوی مؤلف. 

امّا استدلال‌های بل برضدِ معادلِ ‘meaning’ و به نفعِ ‘reference’ تنها وقتی می‌توانند متقاعدکننده‌ باشند  که همراه شوند با توضیحی برای این که چرا فرگه ‘Bedeutung’ را چنین نادرست به کار می‌برد. فرض کنیم که منظورِ او از این لفظ آن چیزی است که بل در تفسیرِ خود از Bedeutung ارائه می‌کند، یا به هر حال آن را در معنایی فنی و اصطلاحی به کار می‌برد. چرا او واژه‌ی مناسب‌تری را برای این منظور به کار نمی‌برد؟ از نظرِ بل، بخشی از پاسخ این است که هیچ واژه‌ی روزمره‌ای برای انتقالِ کاملِ معنای موردِ نظر فرگه در زبانِ طبیعی وجود ندارد. با این حال، هنوز این پرسش مطرح خواهد بود که، حتی با این فرض، چرا او واژه‌ای روزمره را انتخاب می‌کند که به وضوح نادرست است، به جای این که برای مفهومِ موردِ نظرش اصطلاحی فنی وضع کند و از چنین اغتشاش‌هایی جلوگیری کند.

بل در پاسخ به این پرسش به این نکته اشاره می‌کند که این کاری است که فرگه در موردِ واژگانِ زبانِ عادی دیگری نیز می‌کند. کاربردِ او از واژه‌های آلمانی معادلِ «اندیشه»، «شیء»، «تابع»، و «مفهوم» نیز مطابقِ معنای استاندارد آنها در زبانِ آلمانی نیست و دست‌کم در بادی امر گیج‌کننده است. از نظر بل درباره‌ی دلیلِ فرگه برای اتخاذِ این سیاستِ اصطلاح‌شناختی تنها می‌توان به حدس و گمان اکتفا کرد و حدسِ خودِ او در این باره مبتنی است بر احساسِ عمیق فرگه درباره‌ی قدر نادیده بودنِ مساهمت‌های بنیادین‌اش در منطق و فلسفه. از نظر بل،

> به نظر می‌رسد که تنها توضیح برای غرابتِ اصطلاح‌شناختی او این بوده که باور داشته، با به کار بردنِ واژگانِ روزمره، گیریم تاحدودی گمراه‌کننده، خوانندگانِ کمتری پس زده می‌شدند و آثارش مخاطبانِ گسترده‌تری پیدا می‌کردند. (ص. ۱۹۳)

از نظرِ بل، این راهکارِ فرگه در برخی موارد، مانندِ ‘Gedanke’ (اندیشه) موفق بوده است، به این معنا که معنایی که فرگه مراد کرده است از آن، اگر چه در ابتدا عجیب است، اما به‌سرعت به‌عنوانِ توسیعی از معنای اصلیِ این واژه مقبول افتاده است. امّا در موردِ ‘Bedeutung’ چنین اتفاقی نیفتاده است و کاربردِ فرگه استعمالی نادرست از این واژه محسوب می‌شود. 

## (II)

انتقادِ بل از رویه‌ی مترجمانِ نوشته‌ها در ترجمه‌ی ‘Bedeutung’ با پاسخ آن‌ها در همان شماره‌ی مجله‌ی _آنالیسیس_ همراه شد. آنها با بل موافق‌اند که اصلِ بی‌طرفی تفسیری با این خوانش که هر واژه با معادلِ استانداردش جایگزین شود نامقبول است. امّا انکار می‌کنند که این خوانشی از این اصل است آن‌ها را به انتخابِ ‘meaning’ در مقابلِ تمامِ کاربردهای ‘Beduetung’ در آثار فرگه، چه پیش و چه پس از ۱۸۹۱، رسانده است. آنها نخست صورت‌بندی‌ای از اصلِ موردِ نظر خویش به دست می‌دهند، که در ابتدای بخشِ اول از این یادداشت نقل شد و در اینجا تکرار می‌شود:‌

> اگر جایی در متنی قطعه‌ای هست که گویش‌ورانِ زبانِ اصلی را با مسأله‌ی تفسیری مشروعی مواجه می‌کند، مترجم باید تلاش کند که، در صورتِ امکان، خواننده‌ی نسخه‌ی خودش را با همان مسأله‌ی تفسیری مواجه کند و نسخه‌ای تولید نکند که این مسائل را در نظر خودش حل‌وفصل می‌کند.[^4]

لانگ و وایت سپس تلاش می‌کنند با ذکرِ ملاحظاتِ مختلفِ تفسیری‌ای که خواننده‌ی آلمانی‌زبانِ فرگه با آن مواجه است، اولاً نشان دهند که مسأله‌ی پیچیده‌تر از صرفِ ارائه‌ی تفسیری از ‘Bedeutung’ در آثار متأخر فرگه، کاری که بل می‌کند، است و واقعاً مسأله‌ی تفسیری مشروعی است. و ثانیاً، انتخابِ معادلی مثلِ‌ ‘reference’ این مسأله‌ را از خواننده‌ی انگلیسی‌زبان پنهان می‌کنند. من در اینجا تنها، اجمالاً، به دو تا از ملاحظاتِ آنها، که به نظرم اهمیت بیشتری دارند، می‌پردازم. 

(الف) تاریخِ همه‌ی نوشته‌های پس از مرگ منتشرشده‌ی فرگه مشخص نیست. اگر رویه‌ی مترجمِ فرگه این باشد که ‘Bedeutung’ را در نوشته‌های پیش از ۱۸۹۱ به ‘meaning’ و در نوشته‌های پس از این تاریخ به ‘reference’ برگرداند، آنگاه در نوشته‌های بدونِ تاریخ هر معادلی که انتخاب کند، در واقع تصمیمی گرفته است راجع به تاریخ تقریبی انتشارِ آن نوشته؛ چیزی که ورای صلاحیتِ او در مقامِ مترجم است. لانگ و وایت متذکر می‌شوند که مسأله غامض‌تر می‌شود وقتی که توجه کنیم که با وجود آن که فرگه پس از کشفِ تمایزِ Sinn و Bedeutung در ۱۸۹۱ عمدتاً Bedetung را در معنای فنی‌ای که مدنظرش است به کار می‌رود، این رویه‌ای ثابت نیست. حتی در نوشته‌های پس از ۱۸۹۱ نیز گاه فرگه ‘Bedeutung’ را در معنای راجع و معمول‌اش (‘meaning’) به کار می‌برد. 

این موضوع باعث شده است که فی‌المثل فورث در ترجمه‌اش از بخش‌های ابتدایی _قوانین بنیادین حساب_ که مربوط به ۱۸۹۳ است، در حالی که اغلب ‘Bedeutung’‌ را به ‘denotation’ برمی‌گرداند، گاه آن را به ‘meaning’‌ برگرداند. از نظرِ مترجمانِ _نوشته‌ها_، حتی اگر تفسیرِ فورث در موردِ در معنای عادی یا فنی بودنِ هر کدام از کاربردهای ‘Bedeutung’ درست باشد، مترجم باید اجازه دهد که خواننده‌ی انگلیسی نیز خود در خواندنِ متن با این مسأله‌ی تفسیری مواجه شود و نه این که با اتخاذِ چنین رویه‌ی دوگانه‌ای جوری وانمود کند که گویا اصلاً مسأله‌ای نیست. 

(ب) اگر رویه‌ی مترجمِ فرگه این باشد که ‘Bedeutung’ را در نوشته‌های پیش از ۱۸۹۱ به ‘meaning’ و در نوشته‌های پس از این تاریخ به ‘reference’ برگرداند، اولاً مسأله‌ی میزانِ پیوستگی و انقطاع میانِ اندیشه‌ها و آموزه‌های فرگه پیش و پس از این تاریخ برای خواننده‌ی انگلیسی‌زبان، بر خلافِ‌ خواننده‌ی آلمانی‌زبان، اصطلاً مطرح نمی‌شود. و ثانیاً، ارتباطِ میانِ دیدگاه‌های فرگه و دیدگاه‌های نویسندگانِ دیگری که او از آنها نقل قول می‌کند یا به بررسی آراءشان می‌پردازد در ترجمه مغشوش می‌شود. 

در توضیحِ نکته‌ی اول، لانگ و وایت به ذکرِ مثالی می‌پردازند که در آن فرگه آموزه‌ای واحد را هم در _مبانی حساب_ (۱۸۸۴) و هم در _قوانینِ بنیادینِ حساب_ (۱۸۹۳) صورت‌بندی کرده است و در هر دوی آنها یکی از مشتقاتِ واژه‌ی ‘Bedeutung’ به کار رفته است. خواننده‌ی آلمانی در مواجه با چنین امری با این مسأله‌ی تفسیری مواجه می‌شود که رابطه‌ی میانِ این دو آموزه چیست و در پاسخ به آن هر سه گزینه‌ی زیر بر روی او گشوده است و برعهده‌ی اوست که میانِ آنها دست به انتخاب بزند:

1. فرگه در اثرِ متقدم معنای ‘meaning’ را از ‘Bedeutung’ مراد می‌کند و در اثر متأخر معنای ‘reference’ را. بنابراین، او در این فاصله نظرِ خود را تغییر داده است.
2. کاربردِ ‘Bedeutung’ در اثرِ متأخر از جمله‌ی مواردی است که فرگه در آثارِ پس از ۱۸۹۱ معنای عادی این واژه را مراد کرده است. و لذا، از همان آموزه‌ای دفاع می‌کند که در اثر متقدم طرح کرده است.
3. با وجود آن که فرگه پیش از ۱۸۹۱ عموماً ‘Bedeutung’ را در معنای عادی آن به کار می‌برد، اما می‌توان پیش‌آگاهی‌ای از معنای فنیِ متأخر آن را در آثار آن دوره نیز یافت. ولذا آموزه‌ی متقدم در واقع از نشانه‌های این است که فرگه حتی در آن دوره هم گاه چیزی شبیه به معنای فنیِ متأخر را از ‘Bedeutung’ مراد می‌کرده است.

اگر ‘Bedeutung’ را، همچون مترجمانِ _نوشته‌ها_ همواره به ‘meaning’ بازگردانیم، خواننده‌ی انگلیسی زبانِ فرگه نیز با هر سه‌ی این گزینه‌ها مواجه خواهد بود. انتخابِ معادلِ ‘reference’ اما این دعوای تفسیریِ مشروع را به نفعِ گزینه‌ی ۱ فیصله می‌دهد. از نظرِ لانگ و وایت، حتی اگر این موضعی درست باشد، در صللاحیتِ مترجم نیست که به جای خواننده در این باره تصمیم بگیرید.[^5]

## (III)

آن‌چه در دو بخشِ این یادداشت آمد، گزارشی اجمالی بود از معضلِ ترجمه‌ی ‘Bedeutung’ در آثارِ متأخرِ فرگه و بخشی استدلال‌های مختلفی که له و علیه سیاست‌های مختلف در ترجمه‌ی آن از سوی مترجمانِ _نوشته‌ها_ و دیوید بل ارائه شده است، به ویژه آنجا که این استدلال‌ها ربطی به اصلِ بی‌طرفی تفسیری دارند. همان‌طور که در ابتدای بخشِ اول ذکر شد، گستره‌ی مناقشه بر سرِ ترجمه‌ی این واژه بسی وسیع‌تر از این نزاعِ مشخص است و ملاحظاتِ بسیار دیگری نیز طرح شده است. از جمله‌ی مهم‌ترین این ملاحظات تصویری است که معادل‌های مختلف برای ‘Bedeutung’ از ربطِ میانِ آثار فرگه و دیگر فلسوفان، هم‌چون ویتگنشتاین، راسل، و استراوسن، به دست می‌دهد. پرداختن به این‌ها ورای هدفِ این نوشته است. با این حال، اجازه دهید یادداشت را با تذکری به پایان ببرم که، از یک سو چه بسا بدیهی باشد، و چه بسا بسیار در فضای ترجمه‌ی فارسیِ آثارِ فلسفی نقض می‌شود. 

دست‌زدن به ترجمه‌ی آثارِ کلاسیکِ فیلسوفانِ مهم صلاحیتی بسیار فراتر از صرفِ آشنایی هر چقدر عالی به زبان‌های مبداً و مقصد و دیگر زبان‌ها نیاز دارد. چنین آثاری معمولاً به تفاسیرِ مختلفی راه می‌دهند و چنین نیست که مترجم، به صرفِ دانشِ زبانی، همواره متوجه باشد که آیا این مسائل تفسیری مسائلی مشروع اند یا نه و آیا با انتخابِ یک معادل به جای معادلی دیگر دارد دست به انتخابِ تفسیری می‌زند یا نه. چنین کاری نیاز دارد مترجم، نه تنها در حوزه‌ی فلسفه‌ی آن فیلسوف متخصص باشد، بلکه شناخت نسبتاً خوبی داشته باشد از زمینه‌ی فلسفی‌ای که او در آن می‌نوشته و آثار دیگر فیلسوفانی که آراء او در گفتگو با آنها شکل گرفته یا در سایه‌ی آنها تفسیر شده است. این درست است که صرفِ ترجمه‌ی اثری از یک فیلسوف کسی را متخصص آراءِ آن فیلسوف نمی‌کند. اما این همه‌ی حقیقت نیست. این هم هست که متخصص بودن در زمینه‌ی آراء یک فیلسوف پیش‌شرطِ اساسی دست یازیدن به ترجمه‌ی آثارِ اوست و کسی که بدونِ چنین تخصصی چنین وظیفه‌ای را عهده‌دار می‌شد شاید فاصله‌ی زیادی با شارلاتان بودن نداشته باشد. 





[^1]: Beaney, M. (1997) “Introduction,” in G. Frege, _Frege Reader_, edited by M. Beaney, Blackwell. 
[^2]: Frege, G. (1979) _Posthumous Writings_. Translated by Peter Long and Roger White, Blackwell.
[^3]: بحث از این تفسیرِ بل فراتر از حوصله‌ی این یادداشت است. در این جا به صرفِ نقلِ توصیفِ کلّی او از ‘Bedeutung’ در آثارِ متأخرِ فرگه اکتفا می‌کنم:
[^4]: Long, Peter & White, Roger (1980). “On the Translation of Frege’s _Bedeutung_: A Reply to Dr. Bell,” _Analysis_ 40(4): 196–202, p. 196. 
[^5]: برای پاسخ‌هایی به این استدلال‌های مترجمانِ _نوشته‌ها_ نگاه کنید به بحثِ مایکل بینی در بخشِ‌ مربوط در مقاله‌ی زیر:
     Beaney, M. (2019), 'Translating ‘Bedeutung’ in Frege’s Writings: A Case Study and Cautionary Tale in the History and Philosophy of Translation', in P. A. Ebert, and M. Rossberg (eds), _Essays on Frege's Basic Laws of Arithmetic, Oxford University Press__, pp. ???._


