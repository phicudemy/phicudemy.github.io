---
title: سول اِی. کریپکی (۲۰۲۲-۱۹۴۰)
slug: saulkripke
people: _people/jomhouri.md
date: 2024-08-24T20:30:00.000Z
categories: _categories/philosophy.md
contents: _contents/notes.md
---

<img src="https://assets.tina.io/b6b0cb5c-4b1b-43f4-9bea-8d6867c09320/Philosophers/Kripke,%20Saul/05-Kripke-1.jpg" alt=""  style="float:left;width:50%;border: 2px solid #fcf6eb; padding: 10px;">



سول اِی. کریپکی، منطق‌دان و فیلسوفِ آمریکایی، از تأثیرگذارترین فیلسوفانِ نیمه‌ی دومِ قرن بیستم، و چه‌بسا تأثیرگذارترینِ آنها، است. آراء و آثارِ او سهمی عمده و گاه انقلابی در مباحثِ حوزه‌های متنوعی همچون معناشناسی منطق وجهی، فلسفه‌ی منطق، فلسفه‌ی زبان، متافیزیک، فلسفه‌ی ذهن، و معرفت‌شناسی داشته‌اند. سه سخنرانی‌ای که او در سالِ ۱۹۷۰ در دانشگاه پرینستن و با عنوانِ «نامیدن و ضرورت» ارائه کرد، یکی از نقاطِ عطفِ مهم در تاریخِ فلسفه‌ی تحلیلی را شکل دادند.

کریپکی،‌ که تنها مدرکِ دانشگاهی‌اش لیسانسِ ریاضی از دانشگاه هاروارد بود،‌ در ابتدا به تدریس فلسفه در همین دانشگاه پرداخت (). بعد از آن، به ترتیب استادِ فلسفه در دانشگاه‌های راکفلر (۱۹۷۶-۱۹۶۸)، پرینستن (۱۹۹۸-۱۹۷۶) بود. او پس از بازنشستگی در دانشگاه پرینستن، از سال ۲۰۰۲ تا زمان مرگ استادِ فلسفه در دانشگاه شهر نیویورک (CUNY) بود.

در ادامه‌ی این یادداشت شرحی اجمالی از برخی از مهم‌ترین آراء او در حوزه‌های مختلفِ فلسفی و فهرستی از آثارِ او در آن حوزه خواهیم پرداخت.

-------

**۱. معناشناسی منطقِ وجهی**

مساهمتِ کریپکی در توسعه‌ی منطق‌های وجهی (منطق‌های ضرورت و امکان) و معناشناسی‌های آنها از زمان تحصیلِ او در دبیرستان شروع شد. او بر اساسِ مفهومِ جهان‌های ممکن (که سابقه‌‌اش به لایب‌نیتس بازمی‌گردد) معناشناسی‌ای صوری برای منطق‌های وجهی ارائه کرد. او بر این اساس تمامیت تعدادی از دستگاه‌های منطقِ وجهی را اثبات کرد. از زمان ارائه‌ی آنها از سوی کریپکی تا کنون معناشناسی جهان‌های ممکن برای مفاهیم وجهی یکی از مهم‌ترین ابزارها در منطق،‌ فلسفه‌ی زبان، زبان‌شناسی، و متافیزیک بوده‌اند.

دو مقاله‌ی مهم او درباره‌ی منطق‌های وجهی از این قرارند:

<ul dir="ltr">
<li> A Completeness Theorem in Modal Logic (1959) </li>
<li> Semantical Considerations on Modal Logic (1963) </li>
</ul>


**۲. فلسفه‌ی زبان:‌ نظریه‌ی ارجاع**

کریپکی در سخنرانی‌های _نامیدن و ضرورت_ ردیّه‌ای همه‌جانبه علیه نظریه‌های توصیفی نام‌های خاص و اسامی انواع طبیعی،‌ که ریشه در آثار گوتلوب فرگه و برتراند راسل دارد، اقامه می‌کند. مطابقِ نظریه‌های توصیفی، معنای یک نامِ خاص، مثلِ «دماوند»، یا اسم یک نوعِ طبیعی با وصفی معین، مثلِ «بلندترین قله‌ی ایران»، داده می‌شود و مرجع آن هم به‌واسطه‌ی همین وصف تعیین می‌شود. کریپکی اما با طرح مجموعه‌ای از استدلال‌های مختلف علیه روایت‌های مختلف این دیدگاه بسیاری را متقاعد به نادرستی نظریه‌های توصیفی می‌کند. مفهومِ «نشانگری صلب» قلبِ مهم‌ترین استدلال او علیه نظریه‌ی توصیفی است. از نظرِ کریپکی، نام‌های خاص و اسم‌های انواع طبیعی نشانگر صلب اند، به این معنا که در همه‌ی جهان‌های ممکن به یک شیء اشاره می‌کنند، حال آن که وصف‌های معینی که مدافع دیدگاه توصیفی معادل نام می‌داند نشان‌گرهایی غیر صلب اند.

کریپکی، در مقابل& تصویری از ارجاع ارائه می‌دهد که مطابقِ آن مرجع نامی خاص یا یک اسم نوع طبیعی به‌واسطه‌ی زنجیره‌ای علّی تعیین می‌شود که در هر حلقه‌ی آن یک کاربر آن نام را از کاربری دیگر یادگرفته‌است و این زنجیر به رویداد نام‌گذاری اولیه‌ای بازمی‌گردد که در آن مرجع بدان نام خوانده شده است. نقدِ کریپکی بر نظریه‌های توصیفی و دفاع او از نظریه‌ی علّی عاملِ اصلی احیای نظریه‌ی ارجاع مستقیم درباره‌ی نام‌های خاص بوده است که ریشه در کارهای جان استوارت میل دارد.

کریپکی به‌دنبالِ _نامیدن و ضرورت_ در دو اثر، یکی سخنرانی‌های جان لاک، در دانشگاه آکسفورد، با عنوانِ‌ «ارجاع و وجود» و دیگری مقاله‌ی _معمایی درباره‌ی باور_، به بعضی انتقادها علیه نظریه‌های میلی (یا ارجاع مستقیم) درباره‌ی نام‌های خاص پاسخ می‌دهد.

همچنین کریپکی با طرحِ تمایزِ میانِ _مرجع متکلم_ و _مرجع معناشناختی_، از نظریه‌ی وصف‌های معین راسل در برابرِ انتقادهای دانلان دفاع می‌کند. از نظر کریپکی، بر خلافِ تصورِ دانلان، کاربردهای ارجاعی از وصف‌های معین، که در آنها از یک وصفِ معین (مثلِ «قاتلِ  اسمیت») برای ارجاع به کسی استفاده می‌شود که در واقع اسمیت را نکشته، مثالِ نقضی برای نظریه‌ی وصف‌های معین راسل نیست.

مهم‌ترین آثارِ کریپکی در زمینه‌ی نظریه‌ی ارجاع عبارتند از:

<ul dir="ltr">
<li> <i>Naming and Necessity</i> (1972/1980) </li>
<li> <i>Reference and Existence</i> (1973/2011) </li>
<li> Speaker’s Reference and Semantic Reference (1977) </li>
<li> A Puzzle about Belief (1979) </li>
</ul>



**۳. فلسفه‌ی زبان: نظریه‌ی معنا**

کریپکی تفسیری از بحث‌های ویتگنشتاین درباره‌ی زبانِ خصوصی ارائه می‌دهد. از نظر او استدلال‌های ویتگنشتاین مستلزمِ رویکردی شک‌گرایانه به معنا است. مطابقِ این دیدگاه، دانستنِ معنای یک لفظ را نمی‌تواند بر اساسِ پیروی از یک قاعده، یا هیچ واقعیتِ عینی دیگر راجع به متکلم،‌ توضیح داد. کریپکی البته به ارائه‌ی این تفسیر از ویتگنشتاین اکتفا می‌کند و موضعِ ایجابی یا سلبی راجع به موضوع نمی‌گیرد. با این حال، چالش‌هایی که او مطرح می‌کند انگیزه‌ی مهمی بوده‌اند علیه دیدگاه‌های طبیعت‌گرایانه راجع به معنا که می‌خواهند معنا را برحسبِ امور طبیعی توضیح دهد.

تفسیرِ کریپکی از ویتگنشتاین در اثر زیر ارائه شده است:

<ul dir="ltr">
<li> <i>Wittgenstein: On Rules and Private Language<i> (1982) </li>
</ul>

**۴. متافیزیک**

در حوزه‌ی متافیزیک، کریپکی بیش از هر چیز به دفاعِ جانانه‌اش از ذات‌گرایی ارسطویی در باره‌ی افراد و انواعِ طبیعی شناخته می‌شود. از نظرِ او،‌ برخی ویژگی‌های افراد و اشیاء ذاتی آنهاست، به این معنا که امکان ندارد آنها بدون داشتنِ آن ویژگی‌ها وجود داشته باشند. به‌عبارتِ دیگر، آن افراد یا اشیاء در هر جهانِ ممکنی که وجود داشته باشند آن ویژگی‌ها را دارند. برای مثال، برای موجودات زنده منشأ آن‌ها (چیزی مثلِ سلول‌های تشکیل‌دهنده‌ی نطفه‌ی آنها) ذاتی است. و لذا، ارسطو نمی‌تواند از پدر و مادری غیر از پدر و مادرِ واقعی‌اش به‌وجود آمده باشد. همچنین ماده‌ی اولیه‌ای که یک میز از آن ساخته شده برای آن ذاتی است. میزی که از ماده‌ی اولیه‌ی دیگری ساخته شده آن میز نیست، هر چقدر هم که از نظر ویژگی‌های ظاهری شبیه به آن باشد.

کرپیکی همچنین از وجود‌شناسی‌ای واقع‌گرایانه و خلقت‌گرایانه برای هویاتِ داستانی دفاع می‌کند. مطابق نظر او، شرلوک هلمز یا هملت هویت‌های انتزاعی‌ای واقعاً موجود اند که به‌واسطه‌ی آثاری که در آن ظاهر شده‌اند به‌وجود آمده یا خلق شده‌‌اند.

این آرای‌ متافیزیکی او عمدتاً در آثارِ زیر مطرح شده‌اند:

<ul dir="ltr">
<li> <i>Naming and Necessity</i> (1972/1980) </li>
<li> Identity and Necessity (1971) </li>
<li> <i>Reference and Existence</i> (1973/2011) </li>
</ul>

**۵. فلسفه‌ی ذهن**

در فلسفه‌ی ذهن، کریپکی از مهم‌ترین مدافعانِ دوگانه‌انگاری دکارتی دربابِ مسأله‌ی ذهن-بدن است که بر اساسِ آن ذهن و بدن دو جوهر متمایز شناخته می‌شوند و حالاتِ ذهنی را نمی‌توان به هیچ شکلی به حالاتِ فیزیکی یا مادی فروکاست. کریپکی برای دفاع از این دیدگاهِ کم‌وبیش مهجور در فلسفه‌ی ذهنِ معاصر، در اواخرِ سخنرانیِ سومِ _نامیدن و ضرورت_ به اقامه‌ی استدلالی وجهی علیه نظریه‌ی این‌همانی ذهن و بدن می‌پردازد. از نظرِ کریپکی، این‌همانی میانِ حالاتِ ذهنی و حالاتِ فیزیکی (مثلِ این‌همانی میانِ درد و تحریک نورن‌های C در مغز، اگر صادق می‌بود باید ضرورتاً صادق بود. اما، او استدلال می‌کند که چنین این‌همانی‌هایی ضروری نیستند، و لذا صادق نیستند.

<ul dir="ltr">
<li> <i>Naming and Necessity</i> (1972/1980) </li>
</ul>

-------

ذکر این نکته خالی از لطف نیست که کریپکی از جمله مشهور بود به وسواسِ بسیار در انتشارِ آثارش. از همین رو،‌ سیاهه‌ی آثارِ منتشرنشده‌ی او بسیار طویل‌تر از آثارِ منتشرشده‌اش است. در سالِ ۲۰۰۷ مرکزی در دانشگاهِ شهرِ نیویورک،‌ با عنوانِ «مرکز سول کریپکی» برای نگهداری، دیجیتال‌سازی، و انتشارِ تدریجی این آثار تأسیس شد. برخی از این آثار در جلدِ اولِ مجموعه مقالاتِ او منتشر شده است. این مرکز همچنین رویدادهایی درباره‌ی آراء و آثارِ کریپکی برگزار می‌کند..
