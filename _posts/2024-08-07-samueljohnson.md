---
title: ازدیاد بی حد و حصر کتاب در زمانه جاهل ما
subtitle: مجلّهٔ آیدلر ( شماره ۸۵، شنبه اول دسامبر ۱۷۵۹)
slug: samueljohnson
people: _people/samueljohnson.md
translator: _people/omidkarimzade.md
date: 2024-08-06T20:30:00.000Z
published: true
categories: _categories/culture.md
contents: _contents/notes.md
excerpt: ''
---




----------
#### توضیح مترجم:
<img
        src = "https://assets.tina.io/b6b0cb5c-4b1b-43f4-9bea-8d6867c09320/Samuel_Johnson.jpg"
        alt = "Samuel Johnson" />

سمیوئل جانسون[^1] شاعر، نویسنده، روزنامه‌نگار، جستارنویس و فرهنگ‌نویس برجستهٔ بریتانیایی در قرن هجدهم (۱۷۸۴- ۱۷۰۹) است. او را یکی از بزرگترین منتقدان ادبی تاریخ دانسته‌اند. جانسون در استرافوردشر انگلستان به دنیا آمد و پسر کتاب‌فروش فقیری بود. در لندن مدت‌ها بدون نام برای روزنامه‌ها و نشریات ادواری مطلب می‌نوشت. نخستین کتابی که با نام خود منتشر کرد بیهودگی آمال بشری[^2] ۱۷۴۹ نام دارد. در سال ۱۷۵۵ و پس از ۸ سال کار مداومِ یک‌تنه، بزرگ‌ترین فرهنگ زبان انگلیسی را منتشر کرد. انتشار این فرهنگ برایش شهرت به همراه آورد. از ۱۷۵۰ تا ۱۷۵۲ کار نوشتن و ویرایش برای مجلهٔ Rambler را تقریباً به‌تنهایی پیش می‌برد. تنها رمانش که در ۱۷۵۹ منتشر شد Rasselas نام دارد. در ۱۷۶۵ ویرایشی انتقادی از نوشته‌های ویلیام شیکسپیر منتشر کرد. مقدمه‌ای که جانسون بر این ویرایش نوشت شیکسپیر را در مقام مهم‌ترین چهرهٔ ادبی انگلستان تثبیت کرد. مجموعهٔ مقدمه‌های زندگینامه‌ای و انتقادی او به آثار شاعران انگلیسی ۱۸۸۱-۱۷۷۹ خود اثر برجسته‌ای در زمینهٔ نقد ادبی به‌شمار می‌آید. جانسون که همنشین دلپذیری به شمار می‌آمد در سال ۱۷۶۴ به پایه‌گذاری کلوبی ادبی کمک کرد که به خاطر اعضای برجسته‌اش شهرت دارد. برخی از این اعضا عبارتند از دیوید گاریک، ادموند برک، آلیور گلدسمیت و جاشوا رینولدز. شهرت گزین‌گویه‌های جانسون او را به یکی از پراستنادترین نویسندگان انگلیسی زبان تبدیل کرده است. زندگینامهٔ مفصل جانسون که توسط جیمز بازوِل -یکی از دوستان و معاشران او- نوشته شده در شمار بهترین زندگینامه‌های تاریخ ادبیات است.
<br><br>
مجموعهٔ کامل آثار جانسون که در ۲۳ جلد و توسط انتشارات دانشگاه ییل منتشر شده جامع‌ترین ویرایش مجموعهٔ آثار او به شمار می‌آید. نخستین جلد این مجموعه در سال ۱۹۵۵ و آخرین آن در سال ۲۰۱۸ منتشر شده است. در سال ۲۰۲۱ و پس از پایان انتشار این مجموعه، انتشارات دانشگاه ییل گزیده‌ای از مهم‌ترین آثار جانسون را در یک جلد (۸۵۳ صفحه) منتشر کرد. این گزیده مشخصاً به منظور تسهیل استفادهٔ دانشجویان، معلمان و خوانندگان عمومی منتشر شده است. مطلبی که در پی می‌آید ترجمه‌ای است از یکی از نوشته‌های جانسون در مجلهٔ The Idler در سال ۱۷۵۹. این نوشته بر اساس مجموعهٔ آثار سمیوئل جانسون -ویرایش دیجیتال دانشگاه ییل- ترجمه شده است. عنوان نوشته را مترجم برگزیده است.
<br><br>
امید کریم‌زاده


----------

[^1]: <br><div dir="auto" align="left">Samuel Johnson </div> 
[^2]: <br><div dir="auto" align="left">The Vanity of Human Wishes</div>

<div dir="auto" align="left" style="font-weight: bold"> مجلّهٔ آیدلر ( شماره ۸۵، شنبه اول دسامبر ۱۷۵۹)</div>
<br>
یکی از غرایب ممیزهٔ عصر ما، ازدیاد بی‌حدوحصر کتاب است. روزی نیست که تبلیغ تازه‌ای برای ارتکابات ادبی جدید نبینیم و با وعده‌های مکرر فخر آن نفروشیم که در قیاس با اسلاف خود نشر دانش و حکمت را  چه بسیار تسهیل کرده‌ایم. چندان آسان نمی‌توان حکم کرد که این خیل نویسندگان تازه چه‌مایه سعادت یا معرفت نصیب بشر کرده‌اند. آنکه چیزی می‌آموزدمان که از پیش نمی‌دانسته‌ایم بی‌تردید در مقام رفیع استاد می‌نشیند. آن‌کس که دانش (از پیش موجود) را به شیوه‌هایی آسان‌یاب‌تر و دلپذیرتر به ما می‌رساند سزاوار آن است که چونان خیّری گرامی داشته شود؛ آنکس که به لطافت طبع خویش ملال از زندگی‌مان می‌زداید، به‌حق شایستهٔ عنوان همنشینی دلپذیر است. اما از میان آنان که جهان را با کتاب‌هاشان می‌انبارند قلیل‌اند کسانی که امیدی به رفع ملالی یا آموختن مطلبی ببرند. اینان غالباً کاری جز این ندارند که فراهم بنشینند و کتابی دو پیش روی خویش بگشایند و از مطاوی آن دو، کتابِ سومی به‌قالب‌ زنند بی‌آنکه هیچ سخن تازه‌ای از خویش به‌میان آورده باشند یا بتوانند بر آنچه مولفان پیش از ایشان گردآورده‌اند انگشت قضاوت یا سنجشی بگذارند.
<br> <br>
من بر سرِ آن نیستم که گردآوری‌ها همه یکسر عبث‌اند. پاره‌های دانش اغلب وسیعاً پراکنده‌اند. نویسندگان وسیع‌المشرب در قفای سخن خویش ملاحظاتی ضمنی و بدیع می‌آورند که از موضوع اصلی نوشتهٔ آنان بسی دور است. این ملاحظات اغلب از رساله‌ای رسمی که در ضمن آن آمده‌اند ارزنده‌تراند و از آنجا که در عنوان رساله نشانی از آنها نیست غالباً ناشناخته می‌مانند. آنکس که مطالبی چنین را ذیل عنوان‌هایی شایسته گرد می‌آورد درخور ستایش است، زیرا چنین کسی هرچند توانایی شگرفی درکار نمی‌کند، راه‌جویی دیگر کسان را تسهیل می‌کند و چه‌بسا با آسان‌یاب ساختن دسترسی به مکتوبات از پیش موجود برای برخی اذهان جدیتی افزون‌تر و لذتی مخاطره‌آمیزتر فراهم کند تا با صرف وقت آزاد خویش به افکار تازه یا طرح های بدیع. اما عده‌ای بسیار قلیل از مجموعه‌هایی که اخیراً به طبع رسیده‌اند محصول صرف اوقاتی گرانبها یا تحقیقاتی پرمایه‌اند و از این رو صرفاً به کارِ پریشان کردن حواس و گزینش‌هایی بی‌مایه می‌آیند بی‌آنکه هیچ میل اصیلی برانگیزند.
<br> <br>
کسانی گفته‌اند که «جامعهٔ تباه چه‌بسیار قانون دارد»؛ نمی دانم این سخن که «زمانهٔ جاهل چه‌بسیار کتاب دارد» همان‌مایه از حقیقت بهره‌ور است یا نه. در آن هنگام که خزاین دانش کهن ناکاویده مانده و نویسندگان اصیل در ظلِّ بی‌اعتنایی یا فراموشی افتاده‌اند، خوشه‌چینان و منتحلان قدر می‌بینند و بر صدر می‌نشینند؛ آنان که آنچه را از پیش داشته‌ایم به ما ارزانی می‌کنند و از راه آشکارکردن آنچه تنها کاهلی‌مان از ما نهان کرده است، بزرگی می‌جویند.
<br> <br>
اما حتی این نویسندگان نیز نباید بی‌رویه منع و سانسور شوند. حقیقت نیز چونان زیبایی طرزهای گوناگون دارد و بر نفوس گونه‌گون با جامه‌های گونه‌گون رخ می‌نماید و آن‌کس که توجه آدمی را به هر بخشی از دانش که زمانه در پسِ پشت خویش نهاده معطوف می‌کند، چه‌بسا که ادب عصر خویش را به واقع به‌پیش رانده باشد. هم‌هنگام با دگرگون‌شدن رفتار و اطوارِ ملل، شیوه‌های تازهٔ اقناع ضرورت می‌یابند و ترکیب‌های تازهٔ تخیل پا به عرصه می‌گذارند؛ آنکس که خویشتن را با طبع رایج زمانه الفت می‌دهد هماره بخت آن دارد که خوانندگانی را به خود جلب کند که بخت آن نداشته‌اند که چشم بر آثار والاتری بگشایند.
<br> <br>
مقرر داشتن اینکه هرکس که چیزی می‌نویسد باید سخنی نو به‌میان آورد، نویسندگان را به جمعی قلیل فروخواهدکاست؛ واداشتن بارآورترین طبایع به اینکه تنها سخن تازه بگویند مجلدات آثار آنان را به صفحاتی اندک‌شمار فرو می‌کاهد. بااین‌همه، به یقین، سخنِ مکرّر گفتن را نیز حدّی است؛ همان‌گونه که کتاب‌خانه‌ها را نباید با کتاب‌هایی یکسان که به طرق گوناگون زیور‌ یافته‌اند پر کرد، انباشتن آنها با کتاب‌هایی که اندیشه‌ای واحد را با اسالیب بیانی مختلف عرضه می‌کنند نیز خطاست.
<br> <br>
خیر و شرّی که این نویسندگان درجهٔ دوم به‌بار می‌آورند ندرتاً زمانی دراز می‌پاید. اینان همچنان که پدیدآمدن‌شان نتیجهٔ دگرگونی اسلوب‌ها است اغلب با برآمدن و شیوع یافتن قالب‌های نو از نظرها پنهان می‌شوند. در هر ملّت نویسندگانی که در گذر از عصری به عصر دیگر بپایند انگشت‌شمارند زیرا آنان که جز چنگ زدن به علایق زمانه و برآوردن برخی امیال عارضی یا فراهم ساختن دلخوشی‌هایی گذرا سخن دیگری برای گفتن داشته باشند، بسیار کم‌شمارند.
<br> <br>
نویسندگانِ یک عصر هرچند ممکن است به بلند ماندن نامشان در آینده چندان امید نداشته باشند، ضروری است که از بدسگالی‌های زمانهٔ خویش بپرهیزند. هرچند از اینان نمی‌آید که بر ذروهٔ کمال بنشینند، توانند که خویشتن را از شررساندن به دیگر کسان برکنار دارند. بایسته است به‌هوش باشند که پیش از آگاهاندن دیگر کسان خود به آگاهی دست یابند و نیروی هرچند اندک خویش را برای رسیدن به غایاتی راستین به‌کاربندند.
<br> <br>
اما وضع ادب زمانهٔ ما چنان است که آن فرزانهٔ باستان که می‌اندیشید «یک کتاب بزرگ، شرّی بزرگ است» درباره‌اش خواهد گفت که کتبِ کثیر، شرور کثیر است. در نظر آن فرزانه، مولف آثار پرحجمی که آوازه‌اش سالی بیش نمی‌پاید و خیل وجیزه‌نویسانی که از پی ساعتی شهرت، انتحال را، دست در آثار یکدیگر می‌برند، زندگی بشر را به یکسان تباه می‌کنند. در نظرِ او فرقِ میان آنان بیش از فرقِ میان جانوری درنده و پرواز خیل ملخ‌ها نخواهد بود.
